/ /dge ba'i bshes gnyen bka' gdams pa rnams kyi dam pa'i chos byung ba'i tshul legs par bshad pa ngo mtshar rgya mtsho zhes bya ba bzhugs so//

/ /na mo shrI wan gu ru dharma swa mi buddha dhwa dza ye/ /lha mi'i bla ma ston mchog nyi ma'i gnyen/ /sgrib gnyis dri ma kun sel dam pa'i chos/ /yang dag lam gyis rgyud grol
dge 'dun tshogs/ /skyabs mchog rnams la byang chub bar du 'dud/ /rgyal ba mar me mdzad dang 'brom ston rje/ /phu chung pa dang spyan snga po to ba/ /yab sras sku mched
brgyud par bcas pa yi/ /rnam thar dran pas lan brgyar phyag bgyi 'o/ /'jig rten dbang phyug zhing khams gangs ljongs 'dir/ /yongs rdzogs bstan pa'i mnga' bdag sa skya pa/
/kun dga' snying po sras dang dbon du bcas/ /rim par byon la bdag cag snying nas dad/ /snyigs dus bstan pa'i me ro gso ba la/ /bsam bzhin skye ba bzhes pa'i sngags 'chang
rje/ /gang gi thugs sras bsod nams

dbang po dang / /grags pa blo gros skye dgu'i gtsug na mdzes/ /a ti sha dang rgyal ba'i 'byung gnas ltar/ /bdag la gcig tu dgongs pa'i thugs rje can/ /bka' drin mnyam med rgyal
ba mus pa che/ /sangs rgyas bstan pa'i rgyal mtshan 'dzin khyod bsngags/ /gang gi zab yangs gsung gi bdud rtsi'i rgyun/ /ngom par gsol ba'i skyes chen mchog rnams dang
/ /gzhan yang 'gro kun dga' mdzad rang gzhan gyi/ /don gnyis lhun grub spyan snga rin chen rgyal/ /gang blo 'jam pa'i rdo rjes nyer bzung bas/ /deng sang mkhas pa kun
gyi gtsug gi rgyan/ /ngag gi dbang phyug chos kyi grags pa yis/ /kun khyab thams cad mkhyen der phyag btsal nas/ /rgyal ba'i rgyal tshab bshes gnyen bka' gdams pa'i/ /zab
dang rgya che'i dam chos byung ba'i tshul/ /legs par bshad pa ngo mtshar rgya mtsho 'di/ /bstan dang 'gro la phan phyir 'dir spel lo/ /de la

'dir bcom ldan 'das thub pa'i dbang po 'di nyid kyis bskal pa grangs med pa'i sngon rol nas tshogs gnyis kyi mdzad pa rmad du byung ba du ma zhig gis gdul bya'i don du bsgrubs
pa'i 'bras bu ni/ skyon kun zad cing / yon tan kun rdzogs pa'i sangs rgyas nyid yin la/ de'i bstan pa rjod byed lung sde snod gsum dang / brjod bya bslab pa rin po che
gsum ni thar 'dod rnams kyi phan bde'i 'jug ngogs kho nar gyur pas/ bshad sgrub kyis 'dzin pa'i skyes chen/ rgya bod du ji ltar byon pa'i tshul ni 'dir bshad par bya ba'i
don no/ /'di la drug ston pa sangs rgyas kyi byon tshul/ de'i bka' ji ltar bsdus pa/ bstan 'dzin shing rta'i srol 'byed byon tshul/ srol 'dzin a ti sha'i rnam thar/ de'i
rjes su slob pa'i bshes gnyen byon tshul/ de rnams kyis zab pa dang rgya che ba'i bstan bcos ngo mtshar can ji ltar mdzad pa'i tshul bshad pa'o/ /dang po la theg pa mchog
dman gyi gdul bya'i dbang gis/ mi 'dra ba'i khyad par mang du gsungs kyang rgyas par ma spros la/ 'dir byang chub sems dpa'i sde snod las gsungs pa'i dbang du byas nas/
dang po thugs bskyed tshul ni/ snying rje pad dkar las/ bram ze rgya mtsho'i rdul du gyur pa'i tshe/ sangs rgyas rin chen snying po'i drung du dang por thugs bskyed par
gsungs/ /skal bzang nas/ nga ni sngon tshe dman par gyur pa na/ /de bzhin gshegs pa shAkya thub de la/ /'jam gang zhig ni dbul ba byas nas kyang / /dang po byang chub mchog
tu sems bskyed do/ /zhes dang / drin lan bsab pa las/ ston pa sngon las kyi nus pas dmyal bar shing rta 'dren pa'i gyad du 'khrungs pa'i tshe/ zla bo stobs chung ba
la

snying rje skyes pa'i rkyen gyi dang por thugs bskyed par bshad/ phung po gsum pa las/ tshong dpon gyi mngon dgar gyur pas sangs rgyas mdzes chen gyi drung du thugs bskyed
pa dang / rdza mkhan gyi khyi'u snang byed du gyur nas sangs rgyas shAkya thub pa chen po la thugs bskyed par bshad de/ mi 'dra ba ni gdul bya'i bye brag gam/ snga phyi yin
pas 'gal bar mi sems zhes mkhas pa dag gi gsung rab las 'byung ngo / /gnyis pa tshogs bsags tshul ni/ byang chub sems dpa'i sde snod las/ grangs med bdun dang / bcu dang
/ so gsum sogs bshad kyang / mdo sde rgyan las/ grangs med gsum du gsungs pa ltar na/ mdo las/ dang po gzhon nu brtson 'grus spyod du gyur pa na de bzhin gshegs pa phung
po chen po la dge ba'i rtsa ba bskrun pa nas brtsams te grangs med gcig tu tshogs bsags pas sa dang po dang / de nas tshong dpon shes bzung du gyur pa na/ de bzhin gshegs
pa dkon mchog yan lag bsnyen bkur ba nas bzung ste grangs med gcig tu tshogs bsags pas sa bdun pa thob par gyur/ de nas bram ze'i khyi'u sprin du gyur pa'i tshe/ bram
ze mar me'i bdag po'i sras de bzhin gshegs pa mar me mdzad/ rgyal po dgra 'dul gyi pho brang padma can zhes pa'i tshong 'dus dang nye bar bzhugs pa la lha rnams kyi mchod
pa 'bul ba mthong nas dris pas/ khyed kyis mi shes sam/ 'di na sangs rgyas mar me mdzad bzhugs so zer bas dad de/ utpa la lnga nyos pa sangs rgyas la gtor/ kr-iShNa sa
le'i lpags pa dang rang gi dbu skra bting nas/ mar me mdzad de bzhin gshegs pa kun nas dang bas spyan drangs

te/ bdag gi lhag pa'i bsam pa thugs su chad par mdzod la/ ri dwags kyi pags pa ral pa dang bcas pa 'di la zhabs mi 'jog gam/ lung mi ston na 'di nyid du lus skam par bya'o/
/zhes yid dam bcas pas/ ston pas zhabs bzhag te/ ma 'ongs pa'i dus su de bzhin gshegs pa shAkya thub pa zhes bya bar 'gyur ro zhes lung bstan pas nam mkha' la 'phags/ ting
nge 'dzin brgya stong mngon du byas nas sa brgyad pa thob ste/ ji skad du/ sangs rgyas mar me mdzad la utpal lnga/ /gtor te ral pa stan du bting byas pas/ /mi skye'i chos
la bzod pa thob gyur nas/ /shAkya'i rgyal por 'gyur zhes nga lung bstan/ /zhes pa dang / lung las/ gang tshe mar me mdzad kyi nga / /lung bstan gyur pa de yi tshe/ /sa
brgyad pa ni thob gyur te/ /dbang bcu dag kyang thob par gyur/ /ces so/ /de na grangs med gcig tu tshogs bsags pas sa bcu rdzogs par gsungs pa/ 'dir don la gnas so zhes
mkhas pa dag bzhed do/ /tshogs kyi ngo bo ni/ bsod nams dang ye shes te/ de yang pha rol tu phyin pa drug dang / bsdu ba'i dngos po bzhi dang ldan pa la sogs pa'i sgo nas
'jug bsog par mdzad pa ste/ rgyas par gzhan du blta'o/ /gsum pa sangs rgyas pa'i tshul ni/ de yang bram ze'i khyi'u bla ma las rim gyis tshe 'phos nas/ dga' ldan du lha'i
bu dam pa tog dkar du gyur te dga' ldan gyi lha rnams la chos ston pa na/ sngon gyi dge ba'i mthus/ lha rnams kyis rol mo'i sgra las/ mar me mdzad kyi lung bstan dgongs
par mdzad do/ /zhes sogs kyis bskul ba gsan pas/

'dzam bu'i gling du gzigs pa rnam pa bzhi'am lnga las/ bzhi ni/ rgyal che rol pa las/ gnas 'dzam bu gling / dus tshe lo brgya pa/ rigs rgyal rigs/ yum sgyu ma lha mdzes sam/
lung ltar na btsun mo'i 'khor dang lnga la gzigs te gshegs par bzhed pa na/ mi pham pa nyid kyi rgyal tshab tu dbang bskur/ de nas mang pos bkur pa'i rgyal po nas mi rabs
sa ya gcig bdun khri/ chig stong lnga brgya/ lnga bcu 'das pa na/ shAkya gzhu brtan byung / de'i bu seng ge 'gram dang / seng ge sgra gnyis/ sengge 'gram gyi bu zas gtsang
/ zas dkar/ bre'o zas/ bdud rtsi zas bzhi dang / bu mo gtsang ma/ dkar mo/ bre mo/ bdud rtsi mo rnams so/ /de dag gi nang nas rgyal po zas gtsang dang / yum sgyu 'phrul
chen mo gnyis kyi sras su/ jo bo rje'i bzhed pa ni/ shing pho byi ba'i lo dpyid zla tha chung sa ga nya ba'i tshes bco lnga'i nyin/ kha cig skar ma rgyal 'char ba'i dus
sbyor zhes gsungs la/ de yang glang po che'i phru gu thal dkar mche ba drug pa gser gyi dra bas brgyan pa'i gzugs kyis yum gyi glo g.yas nas zhugs pa ni dga' ldan nas
'phos pa dang / lhums su zhugs pa'i mdzad pa/ de nas zla ba bcu rdzogs pa shing mo glang gi lo la sku bltams pa'i mdzad pa/ de nas lo nyi shu rtsa dgu'i bar du khab tu bzhugs
nas/ bzo'i gnas la mkhas pa'i mdzad pa dang btsun mo'i 'khor gyi rol pa'i mdzad pa/ lo nyi shu rtsa dgu pa chu mo sbrul gyi lo la khab nas nges par 'byung ba'i mdzad
pa bstan te/ mchod rten rnam dag gi drung du rab tu byung nas/

chu klung nye'i ranydza na'i 'gram du lo drug tu dka' ba spyad pa'i mdzad pa/ byang chub snying po rdo rje gdan du gshegs pa'i mdzad pa dang / lo sum cu rtsa lnga bzhes pa
sa mo phag gi lo dpyid zla tha chung sa ga zla ba'i yar ngo tshes bco lnga'i srod la lha'i bu'i bdud bcom pa'i mdzad pa/ tho rangs mngon par sangs rgyas pa'i mdzad pa'o/
/de nas dam pa'i chos kyi che ba byung ba'i phyir/ sangs rgyas stong po thams cad la chos kyi 'khor lo bskor bar bskul ba po mi brjed kyi bdag po lha tshangs pas gser gyi
'khor lo rtsibs stong dang ldan pa phul nas gsol ba btab kyang zhag bdun phrag bdun du chos ma gsungs par/ bdun phrag tha ma la wa ra na sir dbyar zla 'bring po chu stod
zla ba'i yang ngo'i tshes bzhi la/ lnga sde bzang po la bden bzhi'i chos kyi 'khor lo bskor ba'i mdzad pa bstan to/ /de nas sku dngos kyi gdul bya rnams la chos kyi 'khor
lo rim gyis bskor nas smin par mdzad de/ shing pho spre'u'i lo la mya ngan las 'da' ba'i mdzad pa bstan par bzhed do/ /de yang ston pa'i 'khrungs lo sogs la bzhed tshul
mi 'dra ba cung zad yod kyang / 'di jo bo rje'i bzhed pa ltar yin la/ chos rje sa skya pa ni/ me mo yos la lhums su zhugs/ sa pho 'brug la bltams/ chu pho stag la sangs
rgyas/ me mo phag la gshegs par bzhed/ dus 'khor las/ me pho rta'i lo la lhums su zhugs par bzhed do/ /de yang ka ma la shi las/ thub pa'i mdzad pa bsam gyis mi khyab kyang
/ gtso bo dang grangs la dga' ba rjes su bzung ba'i phyir mdzad pa bcu gnyis

su bsdus/ zhes gsungs pa ltar mdzad pa'i gtso bo rnams yin la/ de dag la yang 'dren tshul mi 'dra ba 'ga' re 'dug kyang rgyud bla las gsungs pa ltar yin no/ /mdzad pa bcu gnyis
rgyas par ni/ rgya cher rol pa/ mdo mngon byung / 'dul ba lung rnams las 'byung zhing / bod kyis mdzad pa'i chos 'byung sogs rgyas bsdus mang du snang ba rnams las shes
shing / 'dir mang pas ma spros so/ /de'i bka' ji ltar bsdus pa la gnyis/ theg pa thung mong ba dang / theg chen thung mong ma yin pa'i bsdus tshul lo/ /dang po la bka'
bsdu rim pa gsum las/ dang po ni/ dus ston pa mya ngan las 'das pa'i phyi lo de/ gnas rgyal po'i khab nya gro ta'i phug tu sbyin bdag rgyal po ma skyes dgras mdzad nas/
tshogs pa dgra bcom pa lnga brgya dbyar gnas mdzad de/ kun dga' bos mdo sde/ nye ba 'khor gyis 'dul ba/ 'od srung chen pos mngon pa rnams bsdus shing / dgos pa lha rnams
kyi 'phya ba bsal ba dang / bstan pa yun ring du gnas pa'i phyir du bka' bsdu dang po mdzad do/ /gnyis pa ni/ dus ston pa mya ngan las 'das nas lo brgya dang bcu na/ gnas
yangs pa can du/ sbyin bdag chos rgyal mya ngan med kyis mdzad de/ tshogs pa dgra bcom pa bdun brgya 'dus te/ dgra bcom grags pa dang / thams cad la sogs pas sde snod gsum
zhal 'don du mdzad de/ dgos pa rung ba ma yin pa'i gzhi bcu bsal ba dang / /bstan pa yun ring ru gnas pa'i phyir bka' bsdu gnyis pa mdzad do/ /bsdu ba gsum pa lung na
med pas

mi mthun pa mang yang yongs su grags pa ni/ dus ston pa gshegs nas lo sum brgya na/ gnas kha che'i yul gyi dgon pa ku pa na zhes par/ sbyin bdag dza landha ra'i rgyal po ka
ni kas byas te/ tshogs pa dgra bcom pa lnga brgya/ wa pu mi Ta la sogs pa'i byang chub sems dpa' lnga brgya/ so so skye bo'i paNDi ta khri drug stong 'dus nas/ bsdu pa po
purNi ka la sogs pas sde snod gsum zhal 'don du mdzad de/ dgos ba sde ba bco brgyad po thams cad kyi grub mtha' la rten nas rnam grol kyi 'bras bu thob par/ rgyal po kri
kri'i rmis ltas lung bstan pa'i mdo la brten nas sgrub pa dang / bstan pa yun ring du gnas pa'i ched du bka' bsdu gsum pa mdzad do/ /de yang sangs rgyas 'od srung 'dzam
bu'i gling na bzhugs pa'i tshe/ rgyal po kri kri'i rmi lam du ras yug gcig skyes bu stobs dang ldan pas bco brgyad du byas te/ thams cad kha tshar ma nyams pa re rer gyur
pa rmis pas/ 'od srung gis ma 'ongs pa'i dus su shAkya thub pa'i bstan pa la nyan thos sde pa bco brgyad du 'gyur ba ni/ ras yug gcig dum bu bco brgyad du gyur pa'o/ /thams
cad kyang kha tshar ma nyams pa ni sde pa de dag re re'i grub mtha' la rten nas kyang rnam grol gyi 'bras bu thob par nus so/ /zhes mdo las bshad do/ /'di dag gi khyad
par la/ rtsa ba'i sde pa bzhi ni/ phal chen pa/ thams cad yod par smra ba/ gnas brtan pa/ mang pos bkur ba pa rnams/ legs sbyar gyi skad dang / rang bzhin gyi skad dang
/ zur chag gi skad dang / pi sha tsi'i skad du so sor gnas pa yin no/ /de las gyes

pa bco brgyad ni/ /dul ba'i lhas/ shar dang nub dang gangs ri dang / /zhes sogs gsungs pa'i don/ phal chen pa la/ shar du gnas pa/ nub du gnas pa/ gangs rir gnas pa gsum ni
yul gyi phye ba yin la/ 'jig rten las 'das par smra ba/ rtog par smra ba gnyis ni don gyi phye ba'i sde pa ste lnga'o/ /thams cad yod par smra ba'i sde pa la/ /gzhi kun
yod par smra ba'i sde dang / 'od srung gi sde dang / sa ston gyi sde dang / chos srung gi sde dang / mang du thos pa'i sde dang / rnam par brlag pa'i sde/ gos dmar can gyi
sde ste lnga ni slob dpon gyis phye zhing / 'phags pa gnas brtan pa la/ rgyal byed tshal du gnas pa/ 'jigs med du gnas pa/ gtsug lag khang du gnas pa gsum ste/ gnas kyi
sgo nas phye ba gsum mo/ /mang pos bskur ba la sa sgrog rigs dang / srung ba pa dang / gnas ma bu pa'i sde pa ste don gyi sgo nas phye ba gsum mo/ /gnyis pa theg chen thun
mong ma yin pa'i bsdus tshul ni/ rgyal po'i khab kyi lho phyogs bhi ma la sam bha ba zhes pa'i ri la/ rgyal sras 'bum phrag bcu 'dus ste/ 'jam dpal gyis mngon pa/ byams
pas 'dul ba/ phyag na rdo rjes mdo sde bsdus zhes grags so/ /rtog ge 'bar ba las kyang / theg pa chen po sangs rgyas kyi gsung yin te/ rtsa ba'i sdud par byed pa po kun
tu bzang po dang / 'jam dpal dang / gsang ba'i bdag po dang / byams pa la sogs pa rnams kyis bsdus pa'i phyir ro/ /bdag cag gi rtsa ba'i bsdus par byed pa po nyan thos ni
ma yin te/ theg pa chen po'i

gsungs ni de dag gi yul ma yin pa'i phyir/ /zhes 'byung ngo / /theg pa chen po gsang sngags kyi sdud pa po ni/ rgyud rang rang gi zhu ba pos bsdus pa yang yod la/ phal cher
phyag na rdo rjes bsdus pa nyid do/ /de thams cad kyang dus dbye na 'khor lo rim pa gsum mam bzhi/ rjod byed kyis dbye na/ gsung rab yan lag bcu gnyis sam/ sde snod gsum/
brjod bya bslab pa rin po che gsum du bstan pa'i chos thams cad 'dus par gsungs la/ gsang sngags ni/ shanti pas zab mo'i don bsdus te ston pa'i phyir mdo sde'o/ /zhes dang
/ dpung bzang las/ gsang sngags mdo sde'i tshul du bshad kyi nyon/ /ces mdo sde'i sde snod du gsungs la/ a bhyas/ sde snod gsum ka'i don cha ldan du ston pas gsum ka'i
char gtogs par bzhed do/ /de lta bu'i lung sde snod gsum 'chad nyan kyis gtan la 'bebs shing / bslab pa rin po che gsum sgrub pa nyams len gyis rgyud smin par mdzad pa
de la bstan pa 'dzin pa'i gang zag zhes bya zhing / de ji srid gnas kyi bar bstan pa gnas pa zhes bya'o/ /bstan pa'i gtad lugs kyang / thub dbang nye ba 'khor dang kun dga'
bo/ /sha na'i gos can nyer sbas dhi dhi ka nag po legs mthong blos mi 'bebs la sogs/ /zhes sogs gsungs pa ltar byon no/ /'di lung phran tshegs las gsungs pa/ nyan thos
pa'i lugs yin kyang don la mi 'gal te/ bstan pa'i rtsa ba so so thar pa yin pas so/ /gsum pa bstan 'dzin shing rta'i srol 'byed byon pa'i tshul la gsum/ zab mo lta

ba'i brgyud la klu sgrub yab sras byon tshul/ rgya chen spyod pa'i brgyud pa byams pa'i rjes 'brang thogs med sku mched byon tshul/ nyams len byin rlabs kyi brgyud pa byon
tshul lo/ /dang po ni/ bdag nyid chen po 'phags pa klub sgrub 'di/ sngon bskal pa dpag tu med cing ches mang po'i snga rol du de bzhin gshegs pa sgra gcan zin las/ dang por
thugs bskyed par mdzad cing / de bzhin gshegs pa mar me mdzad kyis kyang lung bstan par mdo las gsungs la thub pa'i dbang po 'dis lung bstan pa ni/ lang kar gshegs pa
las/ so so rang rig theg pa ni/ /rtog ge ba yis spyod yul min/ /mgon po 'das pa'i 'og tu ni/ /'dzin par su 'gyur bshad du gsol/ /bde gshegs mya ngan 'das pa'i 'og /tshul
rnams 'dzin par 'gyur ba de/ /dus dag 'das nas 'byung ba ni/ /blo gros chen po khyod shes byos/ /lho phyogs be ta'i yul du ni/ /dge slong dpal ldan cher grags pa/ /de ming
klu zhes bod pa ste/ /yod dang med pa'i phyogs 'jig pa/ /nga yi theg pa 'jig rten du/ /bla med theg chen rab bshad nas/ /rab tu dga' ba'i sa sgrub ste/ /bde ba can du de
'gro 'o/ /zhes dang / sprin chen po las/ kun dga' bo/ li tsa byi gzhon nu sems can thams cad kyi mthong na dga' ba zhes bya ba 'di ni/ nga mya ngan las 'das nas lo bzhi
brgya lon pa na/ klu zhes bya ba'i dge slong du gyur nas nga'i bstan pa rgyas par rab tu bstan te/ mthar gyi rab tu dang ba'i 'od ces bya ba'i 'jig rten

gyi khams su de bzhin gshegs pa ye shes 'byung gnas 'od ces bya ba 'gyur ro/ /zhes dang / 'jam dpal rtsa rgyud sogs mdo rgyud du ma nas lung bstan pa'i bdag nyid chen po klu
sgrub de nyid ston pa mya ngan las 'das nas lo bzhi brgya na/ lho phyogs be ta'i yul du bram ze rigs phun sum tshogs pa zhig bu med pa la/ rmi lam du bram ze brgya la chos
ston drangs na bu rnyed ces lhas lung bstan no/ /de ltar byas nas gsol ba btab pas/ zla ba dgu na khye'u gcig btsas te mtshan mkhan la bstan pas/ mtshan bzang mod kyi/
'on kyang zhag bdun gyi tshe las med zer/ de la cis phan dris pas/ bram ze brgya la chos ston drangs na zla ba bdun dang / dge slong brgya la chos ston drangs na lo bdun
thub/ de las thabs med zer/ de ltar byas te lo bdun du nye ba na/ bu'i ro mthong ba pha mas ma bzod de g.yog dang bcas pa 'khyam du btang ste/ rim gyis song nas khar sa
pa Na'i zhal ltas/ rim gyis na lendra'i sgo drung du song ste/ snyan ngag gi rig byed bsgrags pa/ de na bram ze sgra gcan 'dzin bzhugs pas gsan nas/ nang du khrid de ji
ltar gyur pa'i rgyu mtshan zhus pas/ rab tu byung na thabs yod gsungs te rab tu 'byung bar khas blangs nas/ tshe dpag med 'chi bdag 'joms pa'i dkyil 'khor du dbang bskur
ste gzungs 'don du bcug khyad par lo bdun lon pa'i nub mo mtshan thog thag bton pas 'chi bdag gi 'jigs pa las grol/ de nas lo brgyad lon pa dang / bram ze chen po de nyid
la rab tu byung / rig pa'i gnas

rnams dang / theg pa che chung thams cad la mkhas par sbyangs so/ /phyis pha ma dang mjal bas dga' bar gyur/ /de nas bram ze chen po de nyid la dpal gsang ba 'dus pa la sogs
pa'i gsang sngags kyi chos zhus pas/ des kyang dkyil 'khor du bcug dbang bskur rgyud bshad/ zhal nas snyan du brgyud pa'i gdams pa dang / rjes su bstan pa ma lus pa gnang
ngo / /de nyid la mkhan po zhus te bsnyen par rdzogs pa mdzad/ mtshan dge slong dpal ldan zhes grags/ de'i tshe mkhan pos lo bcu gnyis su mu ge 'ong bas/ gtsug lag khang
nyams dmas par gzigs nas/ dge 'dun gyi zhal lta bar dge slong dpal ldan bskos te/ mkhan po dpal gyi ri la spyod pa la gshegs pa'i mtshan bram ze chen po sa ra ha zhes
grags so/ /der slob dpon gyis thugs dgongs la gser 'gyur gyi rtsi byas nas/ dkon mchog dang dge 'dun gyi zhabs tog bya'o snyam du dgongs te/ slob dpon bha li ba zhes bya
la gser 'gyur gyi gdams ngag zhus/ gling bar nas gser 'gyur gyi rdzas rnams blangs nas gser 'gyur byas pas ma grub pa dang / chang tshong ma zhig gi skya ba gser du 'dug
pa mthong nas/ de la zhus pas gser 'gyur grub ste/ zangs rnams gser du 'gyur/ mu ge ma byung pa'i sa nas 'bru mang po drangs te dge 'dun gyi gdugs tshod sbyar/ de'i tshe
yul phyogs kyi mi stobs med rnams shi stobs chen rnams gzhan du dengs te yul stong par gyur pa paNDi ta rnams kyis rig nas/

khyed kyi dge 'dun la ma zhus par gser 'gyur byas/ dge 'dun log 'tsho la bkod 'dug pas gnas nas phyung la gtsug lag khang dang / mchod rten bye ba gyis shig ces bsgo ba'o/
/de'i tshe dge slong bde byed ces bya bas rigs pa'i rgyan zhes bya ba'i 'bum phrag bcu gnyis pa byas nas thams cad sun 'byin pa la/ de'i gnyen por chos sde snod mang po gsungs
nas/ lta ba log pa rnams sun phyung ngo / /der byis pa gnyis chos nyan du 'ong pa'i tshe/ dri zhim pos 'khor kun tu khyab par gyur cing / song ba na dri med par gyur
pa dang / de gnyis la rgyu mtshan dris pas/ nged klu'i rgyal po 'jog po'i bu yin/ mi yul du 'gro ba la tsanda gor shirSha'i srung ba byas pa yin zer ro/ /der tsanda de
la sgrol ma'i sku cig bzhengs na phan yon che bar dgongs nas/ tsanda de blang du yod dam byas pas/ yab la dri yis zer nas dris pas/ slob dpon klu'i yul du 'byon na 'bul zer
bas/ zhal gyi bzhes nas klu'i yul du byon/ klu'i khab sgo na bzhugs pa dang / klu'i rgyal po na re/ dug gi mi tshugs na nang du byon zer bas byon/ klu'i rgyal po 'khor
dang bcas pa la chos bstan/ bsod snyoms bzhes so/ /de'i tshe klu rnams kyi bzhugs par zhus pa dang / nga mchod rten bye ba bzhengs 'dam 'tshol ba dang / 'bum gdan 'dren
du 'ongs kyis/ bsdad mi khom/ phyis yong ba srid gsungs te/ 'dam mang po dang / 'bum dang / yi ge nyung ngu mang gdan drangs te/ 'bum gyi zhabs nas bag tsam klus

ma bskur zhes grags so/ /de nas 'dam des 'dzam bu'i gling du mchod rten bye ba la sogs pa bzhengs/ klu rnams kyis grogs byas te phal cher grub la/ 'ga' zhig klu'i yul du mi
'gro ba'i phyir ma byas zer te/ de na klu sgrub zhes mtshan du grags so/ /klu sgrub kyi skad dod nA gardzu na'i nA ga ni klu ste/ chos dbyings su skyes pa rtag chad gnyis
kyi mtha' la mi gnas pa/ gsung rab rin po che'i bang mdzod la mnga' brnyes pa bdag med rtogs pa'i ye shes kyi grub mtha' ngan pa'i bu shing bsreg cing gsal ba'i lta ba
dang ldan pas klu'o/ /ar dzu na ni srid sgrub ste/ chos kyi rgyal srid skyong ba dang / nyon mongs pa'i dgra tshogs 'dul bas srid sgrub te klu sgrub bo/ /tshig gsal du/ gang
zhig mtha' gnyis gnas la gnas gsal zhing / /rdzogs sangs rgyas blo rgya mtsho skye ba brnyes/ /dam chos mdzod kyi zab mo nyid ji ltar/ /rjes su rtogs shing thugs rjes
ston par mdzad/ /gang gi lta ba'i mi dag gis/ /da dung phas rgol gzhung lugs kyi/ /bu shing dang ni 'jig rten gyi/ /yid kyi mun rnams 'joms par mdzad/ /gang gi gnyis med
ye shes gsung mda'i tshogs/ /lha dang bcas pa'i gdul bya'i 'jig rten la/ /khams gsum dag tu rgyal thabs legs mdzad pas/ /srid pa'i dgra sde ma lus 'joms mdzad pa/ /klu sgrub
de la phyag 'tshal nas ni de'i/ /zhes gsungs so/ /de nas li kha ra shing 'phel du yang gser 'gyur byas te sbyin pa rgya chen po mdzad/ de'i tshe bram ze rgan rgon

gnyis la gser mang po gnang pas dad ste/ rgan pos nye gnas byas/ chos bstan pas slob dpon klu'i byang chub ces mchog brnyes par gyur to/ /de nas shar phyogs Ta we sa dang /
yul ra dhar yang byon nas lha khang mang po bzhengs/ de nas seng ldeng gi nags/ dri ldan gyi 'dabs su byon nas/ dril bu lta bu'i brag gser du bsgyur bar rtsom pa'i tshe/
ma he 'tsho ba'i byis pa cig nags kyi nang du phyin pa na/ de la rgan mo gcig snang ba na re/ khyod kyi btsun pa ma ki tsho'i nang na klu sgrub bya ba yod kyis/ de la khyod
rang gi ma rgan mo na re/ re shig 'dir shog gyis dang zer/ phyin pas gang yin ngo ma shes/ slar log 'ongs pas/ ta la'i lo ma bzung nas kha lta byed pa de yin/ chos gos
kyi rgyab na yi ge a gcig kyang yod gsungs/ der de la de skad byas pas/ klu sgrub kyi byon pa'i tshe der sgrol ma lha lnga zhal gzigs/ de'i zhal nas/ khyod kyis gser 'gyur
gyis sems can gyi don byas pa yang bzang ste/ de bas kyang mchog bsgrub na sems can gyi don chen po de las 'byung bas/ dpal gyi ri la sgrub pa gyis shig gsungs te mi
snang par gyur/ der de'i sgrub thabs kyang mdzad do/ /de nas sgra mi snyan du gshegs pa'i lam du grong khyer sa la a na na byis pa cig 'ji ta ka'i lag bris las/ rgyal por
lung bstan te sgra mi snyan du byon/ na bza' shing la bkal nas khrus 'dzad pas/ gos de gzhan gyis khyer ba la/ nga'i yin byas pas nga bdag can zer nas gtad skad/ der sgra
mi snyan pa'i don byas te byon/ dpal gyi ri la gshegs

par dgongs nas bram ze chen po'i drung du phyag rten la bdud rtsi'i bum pa gang khyer nas byon pa'i lam du sngar lung bstan pa'i byis pa de rgyal po bde spyod bzang po zhes
par gyur te des bdag gi mchod gnas su ma mtha' lo gsum bzhugs pa zhu zer nas gtong du ma nyan te lo gsum bzhugs nas rgyal po yab yum gyi don mdzad/ de nas dpal gyi ri la
byon/ bram ze chen po la bdud rtsi'i bum pa phul bas/ khyed bdud rtsi la dga' na ngas rgya mtsho 'di yang bdud rtsir bsgyur bar bya'o gsungs nas/ skad cig gis rgya mtsho
yang bdud rtsir byas so/ /de nas slob dpon yab sras dpal gyi ri la sgrub pa mdzad pas slob dpon gyis bden pa mngon sum du gzigs tshad ma'i skyes bur gyur nas/ 'dzam bu'i
gling du seng ge'i sgra lan gsum du bsgrags te rigs tshogs/ bstod tshogs/ gtam tshogs sogs dang mdo kun las btus/ shes rab brgya pa/ gsang ba 'dus pa'i sgrub thabs mdor
byas/ bskyed rdzogs kyi gzhung du ma/ gzhan yang rigs gnas thams cad la bstan bcos re re yang mdzad/ lo drug brgya bzhugs nas bstan pa ches cher gsal bar mdzad do/ /bdag
nyid chen po klu sgrub la slob ma'i mchog arYa de ba zhes grags pa/ 'jam dpal rtsa rgyud las lung bstan pa de nyid/ sngon ston pa'i spyan sngar 'khor gyi nang nas byang chub
sems dpa' lag na padmo zhes pas mu stegs 'dul bar smon lam btab cing / ston pas kyang rjes su gnang ba de/ sing ga la'i rgyal po'i me tog gi ldum rar padmo'i sbubs las
'khrungs pas/ rgyal po'i sras su bzung

ba klu sgrub kyi spyan sngar rab tu byung ste/ rig gnas mtha' dag la mkhas par gyur pa des/ ma gom zhes pa lha dbang phyug gis mngal skyes thams cad kyis mi thub par byin gyis
brlabs pa btul nas/ phyis nang pa la zhugs nas slob dpon dpa' bo zhes pa dang / slob dpon sangs rgyas skyang ces pa mchog brnyes pa dang / slob dpon legs ldan 'byed ces
pa sku lus de nyid kyis spyan ras gzigs kyi zhing khams su gshegs par grags pa dang / slob dpon na ga bo dhi zhes rig pa 'dzin pa'i sa thob nas/ lho phyogs dpal gyi ri
la da lta'ang bzhugs nas skal bar ldan pa rnams dngos su byin gyis rlob pa sogs mchog thun mong gi dngos grub brnyes pa'i slob ma bsam gyis mi khyab pa byon pa'i nang nas
'phags pa'i dgongs pa gsal bar mdzad pa'i mchog go /dpal ldan zla ba grags pa ni yul rgya gar lho phyogs sa ma Na zhes pa'i grong sa man tar/ yab bram ze 'gre ri/ yum zla
ba'i sgron ma gnyis la sras med pa/ lha dbang phyug chen po la gsol ba btab pas/ khye'u mtshan dang ldan pa rme ba'i ga shal can gcig 'khrungs/ /mtshan mkhan la bstan
pas/ 'di ming zla ba grags pa ste/ /stong nyid ting 'dzin smra bar byed/ /ces dang / de nas dbang phyug chen po la dris pas/ 'di ming zla ba grags pa ste/ /'di ni nga yi
rigs 'das nas/ /sgra gcan 'dzin nas bdun 'das pa'i/ /mkhan po zla ba'i mgon po la/ /na lendra yi gtsug lag khang / /rab byung dge slong chen por 'gyur/ /stong nyid ting 'dzin
smra bar byed/ /sangs rgyas

bstan pa 'di yis skyong / /ces lung bstan pas/ yum gyi bsam pa la pha'i rigs mi 'dzin pa'i bu ma skyes pa dang 'dra zer nas/ mkhan po zla ba'i mgon po la phul/ rab tu byung
ste/ mdo rgyud kyi tshig don la sbyangs/ klu sgrub yab sras kyi gsung rab la rten nas mkhas pa chen por gyur/ skye ba lnga brgyar 'phags pa 'jam dpal gyis byin gyis brlabs
shing / dngos por 'dzin pa bzlog pa'i phyir ri mor bris pa'i ba la 'o ma 'jos te/ dge 'dun gyi 'tsho ba sbyar zhing / rdo'i ka ba la phyag mi thog pa dang / du ru ka'i
dmag byung pa'i tshe/ rdo'i seng ge bskul bas dmag zlog te/ nam mkha' nas lhas/ dpal ldan zla ba grags pa yis/ /stobs ldan rdo yi seng ge bskul/ /du ru ka yi dmag tshogs
zlog /shi rmas med pa ngo mtshar che/ /zhes bstod pa des/ rtsa shi'i 'grel pa tshig gsal/ gsang 'dus 'grel pa sgron gsal te gsal ba rnam gnyis su grags pa dang / 'jug pa
rtsa 'grel la sogs pa'i bstan bcos mang du mdzad cing / bshad sgrub kyi bstan pa rgyas par mdzad nas lo bzhi brgya'i bar du bzhugs so/ /slob dpon 'di 'phags pa klu sgrub
kyi dngos kyi slob ma yin min la/ bstan pa'i bdag po rje btsun sa skya pa rnams/ jo bos/ klu sgrub slob ma zla grags yin/ /zhes pa'i don klu sgrub kyi dgongs pa skong ba'am/
chos kyi rgyud pa 'dzin pa'i mchog la dgongs kyi dper na dbang phyug sde bar na yod kyang / phyogs glang chos grags ces bgrang pa dang 'dra zhes gsungs shing /

bka' gdams rgyud pa 'di pa'i lugs kyi dngos slob tu bzhed do/ /de la slob dpon tsantra go mi la sogs pa slob ma mang du byon pa las/ sras kyi thu bo rig pa'i khu byug che ba
ni bra ze'i rigs las rab tu byung zhing / gzhon nu'i dus nas zla ba grags pa'i spyan sngar mkhas par sbyangs nas grub pa brnyes te/ sangs rgyas kyi bstan pa gsal bar mdzad
cing / lo sum brgya'i bar du bzhugs so/ /de'i slob ma rig pa'i khu byug chung ba ni/ thog mar mtshan nyid theg pa la mkhas par sbyangs/ klu sgrub yab sras kyi dgongs
pa thugs su chud de rdo rje theg pa'i lam la rten nas mchog gi dngos grub brnyes so/ /bla ma kha cig 'di ri nag po'i khong seng na bzhugs pa'i bla ma a wa dhu ti pa dang
don gcig gsungs la/ zab mo lta ba'i rgyud pa/ de dag gi yon tan rdzogs par ni dpal ldan a ti sha nyid la mnga' ba yin no/ /shing rta'i srol 'byed gnyis pa rgya chen spyod
pa'i brgyud pa byams pa'i rjes 'brang thogs med sku mched byon tshul ni/ mdo dgongs 'grel gyi 'grel chen du lung drangs par/ nga ni mya can 'das 'og tu/ /lo ni dgu brgya
lon pa na/ /zhes dang / 'jal dpal rtsa rgyud las/ thogs med ces bya'i dge slong ni/ /bstan bcos de ni don la mkhas/ /mdo sde nges don drang ba'i don/ /rnam pa mang po rab
tu 'byed/ /'jig rten rig pa ston bdag nyid/ /gzhung 'byed ngang tshul can du 'gyur/ /de yi rig pa grub pa ni/ /sa la'i pho nya mo zhes brjod/ /de yi sngags kyi mthu yis
ni/ /blo ni bzang po skye bar 'gyur/ /bstan pa yun ring gnas

bya'i phyir/ /mdo yi de nyid don sdud byed/ /lo ni brgya dang lnga bcu 'tsho/ /de lus zhig nas lha yul 'gro /'khor ba rnams su 'khor ba na/ /yun ring bde ba rjes myong nas/
/bdag nyid chen po mthar gyi de/ /byang chub thob pa 'gyur ba yin/ /zhes lung bstan te/ de yang chos mngon pa la dgra lan gsum byung ba'i tshe/ bram ze mo gsal ba'i tshul
khrims zhes pas/ rgyal po'i rigs thog med dang / bram ze'i rigs dbyig gnyen gnyis lus las bskrun te/ cher skyes pa'i tshe/ pha'i las gang yin dris pas/ ma na re khyed de'i
phyir ma bskyed kyis blo sbyang gyis la bstan pa dar bar gyis shig gsungs pas/ rab tu byung ste/ gcen gyi ri bya rkang gi phug tu rje btsun byams pa lo bcu gnyis kyi
bar sgrubs pas zhal mngon sum du bstan nas khyod ci 'dod gsungs pas/ theg pa chen po'i chos dar bar 'dod zhus te/ byams pa'i chos gos kyi gra la 'jus nas dga' ldan du byon/
lha'i dro skad tsam du bzhugs nas yum gyi mdo la sogs pa theg chen gyi mdo sde mang du gsan/ de dag gi don ston pa'i bstan bcos rtsom par zhus pas/ byams chos lnga mdzad/
de nas thogs med kyi 'dzam bu'i gling du byon nas byams chos lnga yi ger btab/ mdo'i dgongs 'grel sa sde lnga/ sdom rnam pa gnyis de nyid rnam nges dang / rgyud bla'i
'grel pa dang / dgongs 'grel gyi 'grel chen sogs bstan bcos mang du brtsams te bstan pa ches gsal bar mdzad cing / sa gsum pa'i rtog pa brnyes so/ /gcung dbyig

gnyen gyis kha cher slob dpon 'dul bzang gi drung du byon/ mngon pa sde bdun/ dgra bcom gnyer sbas kyis mdzad pa'i bye brag tu bshad pa gzhung 'bum phrag gcig yod pa gsan pas
tshegs med par mkhyen nas/ rgya gar du byon/ gcen la theg chen gyi chos mang du gsan/ 'brel gtam mdzad pas/ gcung spobs pa shin tu myur/ gcen cung zad bul ba'i lan bzang
po byung / de'i rgyu ci yin zhus pas/ khyod skye ba lnga brgyar paNDi tar gyur pas skyes stobs kyi shes rab che ba yin/ nga de lta bu min pas/ yi dam zhig la dris shing
lan 'debs pa yin gsungs/ de bdag la ston par zhus pas/ rje btsun la zhu yis gsungs te zhus pas/ kho so so skye bo yin zhing / dang po theg chen la skur pa btab pas sgrib
pa byang ba'i phyir du theg chen gyi mdo 'grel mang du brtsams/ gtsug tor rnam rgyal thon phyi ma la 'jal gsungs pas/ gcen la lhag par dad de/ rje btsun gyi gsung sgrub
pa dang / 'bum sde go dgu'i tshig don thugs la mnga' bas/ bka' dang po'i dgongs pa 'grel ba mdzod rtsa 'grel/ bar pa sems tsam du 'grel pa yum gyi gzhung 'grel/ tha ma nges
don du bshad pa rab tu 'byed pa sde brgyad dang / gzhan yang sa bcu pa'i mdo la sogs pa'i 'grel pa mang du brtsams te bstan pa gsal bar mdzad do/ /de'i slob ma rang las
mkhas par grags pa bzhi byon te/ mngon pa rang las mkhas pa slob dpon blo bstan/ phar phyin rang las mkhas pa 'phags pa rnam grol sde/ tshad ma rang las mkhas pa slob

dpon phyogs kyi glang po/ 'dul ba rang las mkhas pa bram ze'i btsun pa yon tan 'od dang bzhi'o/ /de la slob dpon blo gros brtan pa nas/ de'i slob ma gang ba spel/ des ku sa
li che ba/ ku sa li chung ba/ des dpal ldan a ti sha la brgyud do/ /rgya chen spyod pa'i bshad sgrub kyi man ngag rdzogs par mnga' ba 'phags pa rnam grol sde ni/ sa dang
po rab tu dga' ba'i rtogs pa brnyes/ sangs rgyas la chos dngos su gsan/ mngon rtogs rgyan gyi 'grel pa/ nyi khri snang ba la sogs pa mdzad do/ /de'i slob ma btsun pa rnam
grol sde ni/ rig pa'i gnas mtha' dag la mkhas pa/ sangs rgyas la chos gsan cing / theg pa chen po sbyor lam gyi rtogs pa brnyes so/ /de'i slob ma mchog gi sde/ de'i slob
ma dul ba'i sde/ de'i slob ma grags pa'i dpal dang / mkhan po rnam snang mdzad/ mkhan chen zhi ba mtsho gsum don cig mtshan gyi rnam grangs yin gsungs/ 'di za hor rgyal
po'i sras su sku 'khrungs/ yod smra'i sde la rab tu byung zhing rig gnas la mkhas par sbyangs/ rje btsun 'jam dbyangs kyis rjes su bzung ste/ lo dgu brgya dang go dgu bzhugs
par grags la/ gangs can gyi ljongs 'dir yang bka' drin mchog tu che ba de'i sku tshe'i stod kyi slob ma slob dpon seng ge bzang po sogs dang / smad kyi slob ma ka ma
la shI la sogs yin pa las/ slob dpon seng ge bzang po ni rgyal rigs las rab tu byung ste phyi nang gi grub mtha' thams cad la mkhas pa/ khyad par du yum gyi don la ring
du goms pa zhig

byung ba las/ des rang gi mkhan po rnam snang mdzad bzang po la byams pa'i sgrub thabs zhus nas bsgrubs pas/ rmi lam du dge slong gur gum gyi mdog can spyod lam mdzes pa zhig
rmis te/ shar phyogs kharsa pa Nir songs shig ces lung bstan/ sang der song nas zhag gsum du snyung gnas byas te rmi lam brtags pas/ tho rangs rmi lam du o tyanta pu ri
pi ha ri'i gan to la'i steng gi nam mkha' la sprin phung 'thug po zhig gi gseb na lha'i bu/ lus stod sprin gyi gseb nas phyung nas mchod rdzas sna tshogs kyis mchod pa
mthong ste ci byed dris pas/ rje btsun byams pa brgyad stong pa gsungs pa la mchod pa byed pa yin zer te ring du bltas pas/ rje btsun zhal gser gyi mdog can spyi gtsug mchod
rten gyis spras pa/ phyag g.yas chos 'chad kyi phyag rgya mdzad pa tsam zhig mthong nas phyag dang mchod pa byas te/ nyid kyi bstan bcos la deng sang 'grel pa mang du
mchis na gang gis gang gi rjes su 'jug par bgyi/ /zhes zhus pas/ thams cad kyi gzhung legs par rtogs la 'thad pa bsdus te/ khyod kyi phyogs gcig tu rtsoms shig ces gnang
ba thob pa'o/ /sang de mchod pa byas nas bstan bcos rtsom pa'i sbyin bdag btsal ba'i phyir/ shar nas nub tu byon pa dang / rgyal po sa skyong zhes bya ba yum la lhag par
dad pa zhig byung ste/ phyogs kun tu yum 'chad pa 'tshol ba la zhugs pa na/ de'i tshe yum 'chad pa la slob dpon seng ge bzang po mkhas par thos pas spyan 'dren du btang
pa'i pho nya dang lam du 'phrad do/ /de las 'phros te rgyal po sa skyong gi lo rgyus ni/ sngon rgya gar shar

phyogs seng ldeng gi nags su shing gi lha zhig yod pa dang / yul de'i phyugs rdzi dus las 'das pa'i chung ma phyug 'tshor song ba gnyis kyi bu gau pA la zhes pa la/ phas nor
bu rin po che sbyin pas de'i phan yon gyis sa thams cad la kha lo bsgyur ba zhig byung ste/ des na landra brtsigs so/ /de'i btsun mo dbang chung bas/ rgyal po dbang du
bya ba'i phyir slob dpon bram ze zhig la rig pa zhus pas/ des ri bo gangs can las sman blangs te rgya btab nas/ bran mo la bskur bas de sa btegs las 'dred de btung ba chus
khyer te rim gyi rgya mtshor zhugs pa/ klu'i rgyal pos blangs te zos pas/ klu'i rgyal po rgya mtsho skyong dbang du gyur nas btsun mo dang 'phrad pas sras dpal ldan chos
skyong bltams so/ /des lha khang gzhan las khyad par 'phags pa zhig brtsigs par 'dod nas bltas mkhan la dris pas/ dge sbyong dang bram ze'i ras la sdong bu byas te rgyal
po dang tshong dpon gyi khyim nas mar blangs shing / dka' thub pa'i lha gnas nas kong bu blangs te mar me spar ba/ yid dam gyi mdun nu bzhag ste gsol ba btab na/ chos skyong
gi sprul pas kong bu skyur bar 'gyur bas/ der rtsigs shig zer nas de ltar byas pas/ bya rog zhig byung nas kong bu mtshor skyur bas yid chad pa na/ mtshan mo klu'i
rgyal po sbrul mgo lnga pa byung ste/ nga khyod kyi pha yin pas mtsho skams la brtsig tu gzhug go /zhag bdun bdun na mchod pa chen po bgyis shig zer te/ de bzhin byas pas
zhag nyer gcig na mtsho skams/ o tyanta pu ri'i gtsug lag khang bzhengs so/ /

rgyal po de la sras rgyal po dang / panDi ta dang / grub thob dang / sdig spyod kyi rgyal po dang bzhi las/ de'i sras de wa pA la zhes pa byung / de'i sras rgyal po sa skyong
yin te/ des gong du bshad pa ltar/ slob dpon seng ge bzang po spyan drangs te sbyin bdag mdzad nas/ 'phags pa'i 'grel pa dang mthun par nyi khri le'u brgyad ma dang /
brgyad stong pa dang sbyar ba brgyad stong 'grel chen dang / yum gsum char gyi brgyan du gyur pa 'grel pa don gsal dang / gzhan yang sdud 'grel rtogs par sla ba dang / sher
phyin bsgom pa la 'jug pa la sogs pa mdzad de bstan pa ches gsal bar mdzad do/ /de'i slob ma ku sa li che ba yin la/ ku sa li ni bod skad du dge ba can ces pa ste/ mtshan
dngos ni/ che ba la rin chen bzang po/ chung ba la rin chen mdo zer/ che ba ni rigs bram ze yin la/ lung gi yon tan rig pa'i gnas mtha' dag la mkhas pa/ 'jam dpal dbyangs
la chos dngos su gsan pas/ rtogs pa'i yon tan phun sum tshogs pa dang ldan zhing / lam yig las/ sangs rgyas mya ngan las 'das nas bstan pa 'od srung chen po la gtad/
des kun dga' bo la/ des gcig nas gcig tu brgyud pa'i man ngag mnga' ba ku sa li che ba yin/ gsang ba 'dus pa la brten nas phyag rgya chen po'i dngos grub thob pa'i man ngag
slob dpon klu sgrub nas brgyud pa/ sangs rgyas ye shes zhabs nas brgyud pa/ indra bo dhi nas brgyud pa/ paNDi ta mgrin pa gsum pa nas brgyud pa'i man ngag rdzogs par
mnga' ba yang / ku sa li che ba yin/ 'phags pa thogs

med kyis byams pa mnyes par byas pa las byung ba/ rgya chen spyod pa'i brgyud pa'i chos ma lus par mnga' ba yang / ku sa li che ba yin no/ /zhes gsungs so/ /de'i slob ma ku
sa li chung ba yin te/ byams pa kho na khyad par du sgom pas byams pa'i rnal 'byor pa zhes par yang grags la/ bla ma 'di la ku sa li che ba'i yon tan ma lus pa mnga' bas/
gser gling pa'i yang bla ma yin la/ bla ma 'dis byams snying rje byang chub kyi sems dgyer sgom rdo rje'i glu'i don yun ring du sgom zhing zhal 'don mdzad pas/ re zhig
na chu bo gangga'i 'gram du bcom ldan 'das byams pa lha'i rgyal po'i cha byad du byon nas chos gsungs so/ /ku sa li chung ba'i yon tan rdzogs par mnga' ba dpal ldan a ti
sha'i bla ma'i gtso bor gyur pa 'gran zla dang bral ba'i bla ma gser gling pa yin la/ de'i lo rgyus ni/ gser gling zhes pa gling bzhi gling phran brgyad gang du yang ma gtogs
pa/ 'dzam bu gling dang nye ba/ rin po che sna tshogs yod pa'i gling de la gser gling zhes zer/ der res nang pa'i bstan pa/ res phyi pa'i bstan pa 'byung ba las/ de
dus phyi pa'i bstan pa yod pa la gling de'i rgyal po'i sras/ rgyal bu se na zhes pa 'khrungs ma thag dkon mchog la skyabs 'gro mdzad pas/ mu stegs byed rnams kyi blo la ma
ran kyang / rgyal po'i sras su song bas ci yang byed ma nus/ rgyal bu lo drug bdun lon dus nags gseb tu byon pas thub pa'i gser sku mtho gang tsam zhig rnyed pa/ de la
phyag mchod 'ba' zhig mdzad pas thub pa dngos su byon te/ gser gling pa'i

dbu la phyag gis byugs/ sku lus 'od kyis khyab par mdzad de/ gling de sngar bas bdun 'gyur gyi lo legs pa/ nad nyung ba sogs bkra shis par gyur pas gser gling pa thams cad
sangs rgyas kyi bstan pa la dad de/ rgyal bu 'di rgya gar du chos slob tu btang na legs zer bas/ rgyal bu dgyes te thog mar rdo rje gdan ston pa mngon par byang chub pa'i
gnas yin pas der byon/ srin po mchod pa byed pa dang dus 'dzom ste/ gang zag yon tan can rnams kyang 'du ba las/ slob dpon mahA shrI ratna zhes pa mchog gi dngos grub brnyes
pa zhig der byon pa la/ dam pa gzhan las kyang de la lhag par dad de zhag bdun 'grogs nas/ slob dpon mi snang bar gyur/ der gnas thams cad du btsal kyang ma rnyed de/
rgyal bu rang gi yul du 'gro snyam pa la mdun du bu mo gnyis glu len te/ gnyen 'dun 'dza' shes mang po dang / /yul dang khang khyim nor chen dang / /zas skom gos kyi longs
spyod pa/ /mya ngan skye bar 'gyur ba ste/ /chos dang ring du 'gyur ba yin/ /nor ma rnyed kyi tshong pa dag /yul du stong par ldog pa 'dra/ /zer bas nges par nga la zer
snyam tsa na mi snang ngo / /der rgyal bu dgyes te chos skyong ma cig yin par 'dug pa la da yal bas 'dri sa med kyang / long yod kyis snyam ste/ lo bdun rgya gar du bzhugs
nas bla ma mang po la chos gsan/ rig pa bslabs mkhas par gyur te/ rdo rje gdan du rgyal bus mchod pa byed cing chos skyong ma de dang 'phrad na snyam pa na/ rgan mo
gcig na re/ skam sar chu ni drangs pa bzhin/ /nyid dang mtshan

mo 'das pa yi/ /mi rnams tshe ni zad par byed/ /rmongs pa longs yod ma zer cig /zer bas mi snang ngo / /der rgyal bus/ slob dpon mahA shrI ratna 'ba' zhig yid la byas pas/
rgyal bu'i rmi lam du slob dpon byon te/ rgyal srid ni dman pa'o/ /dam pa ma yin no/ /dam pa las ring du byed pa'o/ /khyod kyi chos kyi rgyal srid 'dzin nus sam zhes lan
gsum gsungs pa la/ rgyal bus kyang nus so zhes lan gsum khas blangs pa na gnyid sad de/ slob dpon dngos su bzhugs nas byin gyis brlabs te/ sangs rgyas kyi bka' dang gdams
pa rnams gnang / khyad par du byang chub kyi sems la brten pa'i chos mang du gsungs/ chos thams cad kyi gnas lugs thugs su chud de mtshan chos kyi grags par btags so/ /de
nas gser gling du byon te/ mu stegs pa rnams chos kyi tshar bcad/ sangs rgyas kyi bstan pa la bkod do/ /chos dang zang zing gi dpal 'byor rgyas par mdzad de/ lo brgya dang
lnga bcu bzhugs mdor na chos kyi grags pas 'dzam gling khyab pas/ mtshan don dang ldan pa yin zhes bka' gdams pa'i bla ma rnams gsungs/ de la slob ma'i mchog paNDi ta
chen po bzhi ni/ shanti pa/ jo bo rje/ dznyA na shrI mi tra/ ratna kirti rnams las/ yon tan rdzogs par mnga' ba ni/ jo bo rje yin te/ thog mar mjal ba'i tshul ni/ gser gling
pa de nyid sangs rgyas pa thams cad kyi gtsug gi nor bu/ khyad par byams snyeng rje las brtsams te chos ston pa cig yod pa 'dug zer ba'i snyan pa jo bos gsan pas/ sku
tshe

dpag tu med pa'i bla mar mkhyen nas/ mtshan thos pa tsam gyis dad gus tshad med pa 'khrungs/ brtson pa chen pos paNDi ta sa'i snying po la sogs pa'i 'khor mang po dang bcas
te/ nor bu len pa'i tshong pa dang 'grogs nas gzings chen po bcas te byon pa la/ dbang phyug la sogs pas bar gcod brtsams te/ rlung dmar g.yo ba dang / thog 'bebs pa dang
/ chu srin nya mid la sogs pa gdug rtsub can mang po'i gnod par brtsams kyang / de dag gi gnod pa bya bar ma nus shing / gshin rje gshed kyi skur sprul nas btul ba dang
/ gser gling du yang 'dzam bu gling nas paNDi ta chen po gcig 'byon pa'i grags pa byung bas/ dge 'dun rnams kyi bsu ba mdzad tshul sogs rnam thar chos kyi 'byung gnas su
gsal lo/ /de nas bla ma dang mjal bas sngar 'dris kyi mi bzhin gcig la gcig gi ngo mkhyen par gyur te/ jo bo'i dbu la phyag bzhag nas shis pa mang po brjod/ bla ma'i zhal
nas khyod byams snying rje byang chub kyi sems la slob nus sam 'dir lo bcu gnyis sdod khom mam gsungs pa la/ jo bos zhal gyis bzhes bas mnyes te/ bstan pa'i bdag por mnga'
gsol ba'i rten 'brel yin gsungs nas sngar rnyed pa'i ston pa'i gser sku yang gnang / de nas lo ngo bcu gnyis su dbu sngas sbrel te theg pa chen po'i chos mtha' dag gsan/
shing rta chen po'i srol/ rgyal chen spyod pa'i rgyud kyi yon tan thams cad rdzogs par mdzad nas/ jo bo'i bla ma rnams kyi nang nas kyang bka' drin mchog tu che bar 'dzin
par mdzad do/ /dbu ma'i lta ba'i gnad

rnams ni jo bos gser gling pa la 'brel gtam gyi sgo nas yar bstan te sgro 'dogs bcad cing / gsang sngags kyi chos rnams gsan res mdzad ces rnam thar las 'byung zhing / gzhan
yang bka' gdams kyi dge ba'i bshes gnyen rnams kyi rnam thar la/ dkon mchog gi mchod pa phun sum tshogs pa 'bul ba'i phyag srol rnams kyang bla ma gser gling pa'i phyag
srol yin gsungs/ rgyas par gzhan du blta'o/ /brgyud pa gsum pa nyams len byin rlabs kyi brgyud pa/ theg pa chen po gsang sngags la chos khungs btsun par rtogs pa'i phyir/
rgyud gsungs tshul nas brgyud pa zam ma chad pa gong ma rnams kyang 'ded pa ring brgyud/ he ru ka dang ye shes kyi mkha' 'gro ma la dngos su chos gsan nas/ de nyid las
brgyud pa nye brgyud dang gnyis las/ dang po ni slob dpon kun dga' snying po'i bzhed pas/ khyab 'jug la sogs pa 'dod chags can rnams rjes su gzung ba'i don du gzhan 'phrul
dbang byed kyi gnas su gsang ba 'dus pa la sogs pa gsungs par bshad cing / rab tu sgron gsal las dga' ldan du rgyud sde thams cad bstan par yang bshad la/ bla ma mkhas
pa dag gi bzhed pas u rgyan du gsungs par bzhed de/ de yang rgyal po indra bhu tis nam mkha' la nyan thos kyi dge 'dun snga dro shar nas nub dang / phyi dro nub nas shar
du 'gro ba gzigs nas ci yin dris pas/ sangs rgyas shAkya thub pa'i nyan thos so zer ba thos nas dad pa skyes/ mchod pa rgya chen po bshams te/ bcom ldan 'das

'khor dang bcas pa bdag gi gnas 'dir gshegs su gsol zhes gsol ba btab pas/ bcom ldan 'das 'khor dang bcas pa der byon pa la mchod pa dang bsnyen bkur gyis mnyes par byas nas/
bdag kyang thams cad mkhyen pa'i lam la 'god par zhu zhes zhus pas/ khyim nas khyim med par rab tu byung la bslab pa gsum la slobs shig ces bka' stsal pa dang / bdag 'dod
yon la spyod bzhin du 'tshang rgya ba'i thabs 'tshal/ zhes zhus pas/ ston pas sprul sku'i snang ba bsdus te/ dpal gsang ba 'dus pa'i dkyil 'khor sprul nas rgyal po indra
bhu ti la sogs pa skal ba dang ldan pa rnams la dbang bskur/ dpal gsang ba 'dus pa'i rgyud bstan nas/ rdo rje chos la rgyud bstan par bzhed do/ /des na gnas u rgyan du
sdud pa po phyag na rdo rjes/ dus bcom ldan 'das bzhugs pa'i dus nyid du/ sngags kyi rgyud sde mtha' dag bsdus nas/ rgyal po indra bhu ti 'khor dang bcas pa la gnang /
de dag gis kyang dngos grub thob par gyur pas/ rang bzhin gyis grub pa'i dpa' bo dang rnal 'byor ma zhes grags shing / de nas u rgyan gyi yul de stong nas/ mtsho chen po
klus gang ba cig tu gyur/ de nas yang phyag na rdo rjes rgyud mtha' dag glegs bam la bris nas/ mtsho'i klu de rnams la gtad de smin par mdzad pas/ de rnams rim gyis mi'i
gzugs su bsgyur te/ mtsho'i 'gram du grong khyer byas nas/ rdo rje theg pa nyams su blangs pas phal cher grub pa brnyes par gyur to/ /skyes ba rnams ni dpa' bo/ bud med rnams

ni mkha' 'gro mar gyur to/ /de'i tshe sgrub pa'i skal ba med pa rnams gzhan du dengs te/ mtsho de yang skam par gyur nas de'i shul du he ru ka rang byung gi lha khang zhes
bya ba byon/ der ye shes kyi dpa' bo dang mkha' 'gro rnams bzhugs shing / de'i tshe phyag na rdo rje/ gsang ba 'dus pa la sogs pa rin po che zhun mas bris pa'i glegs bam
de rnams dpa' bo dang rnal 'byor ma de dag la gtad do/ /de nas rdo rje theg pa rgya gar du dar ba'i tshul ni/ de'i tshe rgya gar lho phyogs o bhye sha na/ rgyal po bi su
kalpa zhes bya ba mtshan nyid kyi theg pa la mkhas pa zhig bzhugs te/ de'i thugs dgongs la pha rol du phyin pa'i tshul 'dir/ las dang po pas 'dod yon spangs nas/ dka' thub
dang dka' spyad kyis bslab pa gsum gyi lam bsgom ste/ nyon mongs spangs nas byang chub bsgrub par gsungs pa las 'dod yon la spyod bzhin du lam bsgom pa la 'bras bu 'grub
pa/ de lta bu'i theg pa mchog cig dang mjal bar shog cig ces smon pa'i tshe/ rmi lam du mkha' 'gro mas/ khyod de lta bu'i theg pa mchog 'dod na/ 'di nas byang phyogs su
phyin pa na/ dpal u rgyan gyi yul zhes bya bar he ru ka rang byung gi lha khang na/ dpal gsang ba 'dus pa la sogs pa'i rgyud sde rin po che rnams/ ye shes kyi mkha' 'gro
ma rnams kyi bdag byas nas yod pas/ der song la zhus shig ces lung bstan no/ /der rgyal pos dpal u rgyan gyi gnas su byon/ he ru ka rang byung gi lha khang gi sgo bzhi la
rim pa bzhin phyag dang / slar yang shar sgo nas phyag byas

gsol ba btab pas/ bud med cig byung ste de ni klu las gyur pa'i rnal 'byor mar grags pa de yin zhing / des khyod rgyal po bi su kalpa yin nam gsungs/ yin zhus pas/ lha khang
gi nang du khrid/ dpal gsang ba 'dus pa'i ye shes kyi dkyil 'khor du mngon sum du bcug dbang bskur/ rgyud bshad/ gdams pa dang rjes su bstan pa mtha' dag gnang nas glegs
bam gtad/ des kyang de'i don nyams su blangs pas phyag rgya chen po mchog gi dngos grub brnyes so/ /de'i tshe yul ra Da'i bram ze cig la/ sras bzhi yod de/ de rnams gzhon
nu'i dus na sgra'i bstan bcos la sogs pa rig pa'i gnas rnams la legs par sbyang nas/ phyis bstan pa la dad par gyur pa dang / de'i nang nas gcig sras sgra gcan 'dzin bzang
po las rab tu byung ste/ mtshan yang sgra gcan 'dzin bzang por btags so/ /des phyis mtshan nyid kyi sde snod la legs par sbyangs pas mkhas pa chen por gyur te/ dpal
bAe kra ma la shI la'i gtsug lag khang gi mkhan po mdzad de/ bstan pa'i bya ba rgya cher mdzad pa dang / rgyal po bi su kalpa la mkha' 'gro mas gnang ba'i gsang sngags kyi
chos yod pa thos pas dad nas/ de'i drung du song ste maNDal sngon du 'gro bas gus pa dang bcas te/ gsol ba btab pas/ des dpal gsang ba 'dus pa'i dkyil 'khor du bcug ste
dbang bskur/ rgyud bshad/ gdams pa dang rjes su bstan pa mtha' dag gnang ngo / /des kyang de'i don nyams su blangs pas/ bskyed rdzogs kyi don la bstan pa cung zad thob pa
dang / mthar

phyin par bya ba'i phyir 'phags pa klu sgrub la bstan pa gtad de/ spyod pa la gshegs so/ /de'i tshe mda' 'phen pa'i spyod pa mdzad de/ mda' legs par bsrangs na gnad du 'phogs
pa bzhin du/ sems nyid gnas lugs kyi steng du bsrangs na grogs bar rtogs te rtogs pa mchog brnyes so/ /de nas sa ra ha ste/ mda' bsnun zhes grags la/ des rang gi rtogs
pa'i don glur blangs pa/ do ha mdzod ces grags pa dmangs do ha yin la/ bod na rdo ha bskor gsum mdzad ces zer kyang / rgyal po dho ba dang / btsun mo dho ha ni bal po a
sus kha g.yar nas byas par/ bal po na grags shes chos rje bu ston gsungs so/ /mthar dpal gyi ri la gshegs ste lo sum stong bzhi brgya bzhugs nas skal ldan gyi don mdzad ces
'byung ngo / /de'i tshe sangs rgyas mya ngan las 'das nas lo bzhi brgya song ba na 'phags pa klu sgrub byon te/ de'i rnam thar gong du bshad la/ des byin gyis brlabs pa
ni dpal sha wa ri dbang phyug yin te/ kha cig sa ra ha dang / sha wa ri dbang phyug gcig tu 'dod pa ni mi 'thad de/ 'di dang po gar mkhan pa'i rigs yin par bshad cing /
ri phrod dbang phyug ces zer kyang / des grub chen lU hi pa la gdams/ des rjes su bzung ba rgyal po bi ma tsandra'am/ dha ri ka pa dang / slob dpon bram ze'i rigs DaM gi
pa gnyis las/ dhA ri ka pas/ slob dpon rdo rje dril bu pa la gdams/ des rus sbal zhabs la/ des dza lendha ra pa la/ des nag po spyod pa la/ des gu hya pa la/ des rnam

rgyal zhabs la/ de rnams kyi rnam thar don du gnyer na kho bos byas pa'i dpal 'khor lo bde mchog gi chos 'byung rgyas bsdus sogs su blta bar bya'o/ /de nas te lo pa dang /
nA ro pa rnams las brgyud pa ni ring brgyud yin la/ nye brgyud kyi dbang du byas na/ te lo pa'i rnam thar ni/ de dang po rgyal rigs las rab tu byung ste/ mtshan shes rab
bzang po zhes par btags/ rig pa'i gnas rnams la sbyangs pas mkhas pa chen por gyur nas/ bla ma rnam rgyal zhabs la gtugs/ dpal 'khor lo sdom pa'i dkyil 'khor du dbang bskur/
rgyu man ngag dang bcas pa zhus/ der bla mas lung bstan te shar phyogs bhaM ga la'i rgyud/ ha ri ke la zhes bya ba za hor gyi grong khyer de na sprul pa'i rgyal po utma
skyes pa zhes bya bas byin gyis brlabs pa'i sgrub thag nye ba'i gnas yod/ de na panytsa pa ta na zhes bya ba'i tshong 'dus na smad 'tshong ma til rdung ba zhig yod kyis/
de'i g.yog gyis la rtogs pa sbyongs shig ces lung bstan pa der byon te/ smad 'tshong ma'i g.yog byas pas/ mos til brdung du bcug te/ slob dpon gyis til brdungs shing nyams
su blangs pas/ til la mar gnas kyang rdung ba dang btsir ba ma byas na mngon du mi 'gyur/ de bzhin du rang sems sangs rgyas gnas kyang nyams len ma byas na mngon du
mi 'gyur bar dgongs te nyams su blangs pas de kho na nyid mngon sum du gyur pa'i rtogs pa skyes te/ rdo rje 'chang gi mngon sum du dbang bskur byin gyis brlabs nas phyag
rgya chen po mchog gi dngos grub thob bo/ /der smad 'tshong mas khong mtshan

mo nam mkha' la me dpung 'bar ba'i dbus na 'dug pa mthong ste 'gyod nas bshags pa byas/ rjes su gzung bar gsol ba btab pas/ des dbang bskur byin gyis brlabs pas mos kyang dngos
grub thob nas rgyal po la smras pas/ rgyal po 'khor dang bcas pa/ slob dpon la mjal du 'ong pa la/ nam mkhar bzhugs nas til mar gyi dpes mtshon pa'i chos zab mo gsungs
pas/ rgyal po 'khor bcas dad de nyams su blangs pas mkha' spyod grub ste/ re zhig yul de stong pa tsam du gyur to/ /de'i slob ma nA ro pa ni/ yab kha che ba yin la/ kha
cig rgyal rigs su bzhed de/ khung thub las bram ze'i rigs su gsungs pas de la rigs dkar nag brgyad yod pa'i nang nas/ bzang shos nA ro ta pa zhes bya ba'i rigs yin zhing
/ des dang por sgra la sogs pa rig pa'i gnas thams cad la sbyangs pa'i mkhas pa chen por gyur nas/ phyis sangs rgyas kyi bstan pa la rab tu byung ste/ mtshan dznya na siddhi
zhes grags la/ nA ro 'grel chen las/ snyan grags bzang po zhes bshad de/ mtshan brgyad yod pa'i gcig yin no zhes bla ma dag gsungs so/ /de nas sde snod gsum dang rgyud
ste bzhi la sbyangs shing yongs rdzogs kyi paNDi tar gyur to/ /de'i tshe dpal na lendra na mkhas pa sgo drug tu grags pa yod pa'i/ shar sgor shantipa/ lho sgor ngag dbang
grags pa/ nub sgor sher 'byung blo gros/ dbus na dznyA na mi tra dang / rin chen rdo rje gnyis yod cing / nA ro pa byang sgo bar grags/ des thos bsam nyan bshad kyis
'gro ba'i don

mdzad cing bzhugs pa'i tshe/ bdag shes bya rig pa'i gnas la mkhas kyang / rang gi sems ba 'jo ba'i yun tsam du'ang mi gnas pas sems la dbang thob pa'i gdams pa gcig dgos par
'dul snyam nas gnas dben par dpal 'khor lo sdom pa'i nye snying yi ge bdun pa la bsnyen pa 'bum phrag bdun byas pas/ sa g.yo ba la sogs pa'i bltas byung nas shar phyogs
su bla ma te lo pa'i drung du songs shig ces mkha' 'gro mas lung bstan to/ /de nas rang gi grogs po la sbran pas rin chen rdo rje na re/ khong yongs rdzogs kyi paNDi tar
gyur nas/ ku sa la'i rkang pa la phyag mi 'tshal zer nas 'gror ma nyan/ der slob dpon gyi rgya gar shar phyogs dzwa ra bi ha ra zhes pa der byon te mi thams cad la te lo
pa ga na yod dris pas/ la la na re rab tu byung ba'i cha lugs su bzhugs zer/ la la na re rnal 'byor pa'i cha lugs su bzhugs/ res 'dir 'ong res bi ha ri'i gtsug lag khang
du 'gro ba yin zer te ma rnyed/ lan cig rims nad 'phrog pa'i lha khang na thams cad chos ston za ba'i tshe/ dge 'dun gyi gral byed pa'i phyi rol na me phung yod pa'i drung
du/ mi sngo ba rid pa nyi lhags kyis khyer ba 'dom dkris kyi ras tsam las gos med pa zhig byung ste/ nya ma shi ba kha cig khyer nas me seb tu bcug cing bsregs/ de nA
ro pas mthong ste/ 'di ltar ma byed byas pas/ nya bsregs pa chur bcug ste phus btab pas/ ma shi bar gsos so/ /'di nus pa thob pa cig 'dug pas/ te lo pa yin nam snyam pa dang
/ nA ro pa/ nga te lo pa yin zer/ de la sogs

pa mngon par shes pa mang du gsungs pas te lo pa yin par yid ches nas phyi bzhin du 'brangs te/ dka' spyad bcu gnyis pa la sogs pa du mas te lo pa mnyes par mdzad pa ni gzhan
du gsal lo/ /de nas dbang dang / rgyud dang / man ngag la sogs pa mtha' dag rdzogs par gnang nas/ kye ho/ 'di ni rang rig ye shes chen po ste/ /ngag gi lam 'das yid kyi
spyod yul min/ /te lo nga yis ci yang bstan du med/ /rang la rang gis brlan te shes par byos/ /zhes gsungs te/ 'dis ni rgya mtsho dang 'dra ba'i don mtshon pa bstan nas/
khyod sgrub pa snying por gyis shig zhes gsungs nas mi snang bar gyur/ de nas nA ro pas kyang bshad pa dang sgrub pa gnyis ka mdzad cing / bsgoms pas rtogs pa skyes te
glur blangs pa ni/ 'char ba med cing nub pa med/ /nyin mo med cing nub mo med/ /bla ma'i rtogs pas rmongs pa bcad de song / /gar 'gro gang du gnas pa ma shes te/ /bde chen
gyis ni dbang po'i grong 'di bcom/ /bsam du med pa'i rnal 'byor de las skyes/ /de las bdag gis ci zhig bsam par bya/ /phyogs rnams stong zhes rang yang rnam par bral/ /gang
bltas pa de rtag tu de yin te/ /gnyug ma'i yid ni gdod nas stong par song / /rgyu dang 'bras bu btang snyoms dag tu dor/ /'di yi khyad par te lo pa dbang ngo / /zhes
gsungs so/ /de lta bu'i slob dpon de'ang rgyal po dpung dang bcas pa reng nus pa dang / tshogs kyi 'khor lo'i dus su shing thog la sogs pa 'gugs nus pa

dang / sbyin sreg gi thab tu 'khor lo bde mchog gi lha drug cu rtsa gnyis zhal blta nus pa dang / ting nge 'dzin gyi rtogs pa brtan po thob pas dngos grub thob par grags shing
/ rje mar pa'i brgyud 'dzin las brgyud pa rnams ni/ sku tshe 'di la mchog gi dngos grub brnyes par bzhed/ bka' gdams brgyud pa 'di pa dang / bstan pa'i mnga' bdag rje
btsun sa skya pa/ zhwa lu bu ston pa rnams bar dor mchog brnyes par bzhed do/ /de la slob ma dpal mchog Dombhi ba/ shanti pa/ jo bo rje/ dha ri pa/ gu su lu ba/ kha che
dznyA na dpal/ shar phyogs pa dza ya ka ra ste/ che bar grags pa bdun dang / zhi ba bzang po/ zhi ba'i go cha/ jo bo smr-itti la sogs pa paNDi ta'i slob ma mang po dang /
mai tri pa/ phaM thing pa sku mched la sogs pa yun ring bsten pa'i slob ma rnams dang / gzhan yang mkhas grub kyi slob ma dpag tu med pa rnam grol la bkod de/ de'i nang
nas shanti pa mkhas pa sgo drug gi nang tshan paN grub mnyam po yin yang / nA ro pa'i zhabs la gtugs nas bde mchog 'khor lo'i dkyil 'khor du dbang zhus/ rgyud man ngag dang
bcas pa dang / mahA ma ya dbang rgyud man ngag dang bcas pa gsan cing / jo bo chen po'i bla ma gnas brtan byang chub bzang po la yang / dpal kyai rdo rje'i rtsa rgyud
gdams ngag dang bcas pa nos te thugs nyams su bzhes shing / thams cad mkhyen pa gnyis pa lta bur grags pas/ gsang 'dus/ dgyes rdor/ mahA ma ya/ dgra nag la sogs pa'i rgyud
mang po dang / nyi khri dang brgyad stong pa la sogs pa'i mdo mang

po dang / mdo sde rgyan la sogs pa'i bstan bcos mang po la 'grel pa mdzad nas/ dpal 'khor lo sdom pa'i rgyud la 'grel pa rtsom par bzhed pa'i tshe/ rmi lam du rdo rje phag
mos zhal bstan nas/ kla klo'i skad kyis shin tu sbas pa'i rgyud 'di gsal bar ma 'grol bar/ don zab mo nyams su longs shig ces pa'i lung bstan thob nas/ phyi ru nyan thos
kyi spyod pa mdzad/ nang du don zab mo nyams su blangs pas grub pa brnyes pa yin te/ rdo rje gdan pas/ rgyal rigs spyod pa mthar phyin nas/ /'dul 'dzin gsang sngags dngos
grub brnyes/ /shanti pa zhes bya ba yi/ /bla ma de la phyag 'tshal lo/ /zhes 'byung ngo / /de ltar nA ro pa dang / shanti pa gnyis kyi yon tan rdzogs par mnga' ba yang jo
bo chen po nyid yin te lam yig las/ bi kra ma la shI la'i gtsug lag khang du jo bo rje bzhugs pa'i dus/ nA ro pa byon pa la dge 'dun rnams kyis bsu ba rgya chen mdzad/
nA ro pa'i zhal nas/ jo bo la da ni sangs rgyas kyi bstan pa'i bdag po khyed yin no gsungs/ jo bos/ khyed nyi ma dang 'dra ba bzhugs bzhin du/ kho bo me khyer lta bus 'jig
rten gsal bar ga la nus zhus pas/ kho bo yun ring du mi bsdod gsungs/ der zhag nyi shu tsam bzhugs/ lho phyogs su byon te zhag nyi shu tsam na gshegs pa'i gdung rus/ mi
'bral ba'i dam tshig rten rnams dang bcas pa phyag tu byung ba bod du spyan drangs zhes 'byung ngo / /de ltar na jo bos nA ro pa la chos mtha' dag rdzogs par gsan kyang
/ bar du dpal mchog Dombhi ba 'byung ba/ byin

rlabs kyi brgyud pa yin par lam yig las gsungs te/ de'i lo rgyus ni/ Dombhi pa rigs ngan zhig phyugs 'tsho ba/ nA ro pa yul dbus kyi nags khrod cig tu sgom gyin bzhugs pa la
dad de/ nyin re bzhin go la'i shing khres re btsongs pa'i rin gyis bsnyen bkur byas pas/ khyod nga la dad dam gsungs/ dad zhus pas/ 'o na bya ba ngan pa spongs la nga'i
nye 'khor du sdod gsungs te/ dbar bskur byin gyis brlabs sgrub pa mdzad pas mchog gi dngos grub brnyes te grags pas kun tu khyab pa'o/ /dus der jo bo bi kra ma la shI la'i
gtsug lag khang du yon tan gyi tshogs ma lus shing lus pa med pas thugs rgyud yongs su gang bar gyur kyang / dam pa rnams ni rang rgyud yon tan gyis ngom pa med pa chos
nyid yin pas/ skabs cig Dombhi ba'i snyan pa gsan nas gsol ba btab pas/ mnal lam du nam mkha' la dge slong gnyis mi sha lag pa gcig za zhing byung ba/ jo bo la yang gsol
zer bas dge slong la sbom por mi 'gyur ram dgongs pa na/ rgan pa la gzhon pas sangs rgyas la 'khrul pa mnga' 'am zer ba la/ rgan pas mi mnga' zer ba'i lan la dgongs te
gsol bas/ sang nyi ma dro kha bar ting nge 'dzin cig tu gyur/ phyis dngos su mjal te gsang sngags kyi chos mtha' dag rdzogs par gsan no/ /de dag rnams ni brgyud pa gsum gyi
yon tan rdzogs par dpal ldan a ti sha nyid la mnga' tshul zur tsam smos pa ste/ rgyas par gzhan du blta zhing / gzhan yang sngags dang mtshan nyid kyi chos rnams rdzogs
par gsan pa'i so so'i brgyud pa

cung zad 'og tu 'byung la/ gtso bor gyur pa ni brgyud pa gsum po de nyid yin par bzhed de/ jo bo snye thang nas dga' ldan du gshegs khar/ bshes gnyen ston pa la bstan pa gtad
pa'i tshul/ mi chug par gdams pa las/ ka ba shAkya dbang phyug la sogs pa/ /bod ston thams cad 'dus pa'i slob gral du/ mi chug bsdams pa'i khong gzer zhes bya ba/ /pha
rjes bu la bzhag pa'i gnad 'jun 'di/ /mgon po thugs rje can des 'brom la gtad/ /dpal ldan gnas dang rdo rje gdan la sogs/ /gang du bstan pa'i bdag po nas bzung ste/ /byams
pa thogs med dbyig gnyen rnam grol sde/ /mchog sde dul ba'i sde dang grags pa'i dpal/ /seng bzang ku sa li dang gser gling pa/ /rgya chen spyod pa'i brgyud kyis kho bo
bzung / /nga ni rang byung bcos ma'i bla ma min/ /'brom ston spyi la soms la pha rjes zungs/ /'jam dpal klu sgrub zla ba grags pa dang / /rig pa'i khu byug a wa dhu ti gnyis/
/zab mo lta ba'i brgyud pas kho bo bzung / /lta ba phyogs su lhung ba'i dge slong min/ /'brom ston spyi la soms la pha rjes zungs/ /thugs rje chen po bde gshegs rdo
rje 'chang / /chos gzigs te lo pa dang nA ro pa/ /nyams len byin rlabs brgyud pas kho bo bzung / /mdo rgyud rang gar shor ba'i slob dpon min/ /'brom ston spyi la soms la
pha rjes zungs/ /bo dhi satwa manydzu shrI bha dra/ /ratna shrI dang dharma rakShi ta/ /shanti pa dang ratna a ka ra/ /wa ki shwa ra bram ze dze ta ri/ /brgya dang lnga
bcu'i

tshogs rab bcas pa yi/ /bla ma rnams kyi mdo rgyud gzhung 'grel dang / /man ngag brgyud pas kho bo rjes su bzung / /bla ma bslu ba'i slob ma nga ma yin/ /kho bo rgyal po smra
ba lan cig yin/ /'brom ston spyi la soms la pha rjes zungs/ /zhes gsungs pas so/ /bzhi pa srol 'dzin a ti sha'i rnam thar ni/ jo bo chen po 'di nyid ni bskal pa dpag tu
med pa'i sngon rol tu/ bcom ldan 'das thub pa chen po dang thugs mnyam du bskyed cing / ston pa sangs rgyas pa'i dus/ rgyal sras bzang skyong zhes par bzhugs shing / skal
bzang 'di la sangs rgyas kyi mdzad pa ston par bka' gdams bla ma rnams kyi gsung las 'byung / sku skye ba 'di'i rnam thar thun mong du grags pa rnams lam yig tu 'byung
ba dang / thun mong ma yin pa snod min la gsang ba rnams zur du rgyas bsdus du ma snang yang / 'dir gdul bya thun mong ba dang gtso cher mthun pa zur tsam bkod na/ shing
mo glang la bod du rgyal po glang dar gyis bstan pa nub par byas pa de nas/ lo don brgyad song ba'i dus/ jo bo chen po sku 'khrungs te/ de'i rnam thar ni paNDi ta sa'i snying
po dang / lo tsA ba nag tsho gnyis kyis/ pho brang na bzhugs pa'i dus dang / thar par gshegs pa'i yon tan gnyis su gsungs pa'i/ dang po la gnyis/ longs spyod dang rigs
phun sum tshogs pa'i tshul dang / rten de la yon tan mnyes tshul lo/ /dang po ni/ rdo rje gdan gyi shar phyogs bhaM ga la za hor gyi yul na/ grong khyer chen po bi kra
ma la pu ri zhes pa/ mi khyim 'bum phrag nyi shu rtsa bdun yod pa'i dbus na/ pho brang

gser gyi rgyal mtshan zhes pa gser gyi rgyal mtshan stong phrag nyi shu lnga/ skyed mos tshal dang rdzing bu lnga stong / ta la'i phreng ba bdun gyis bskor ba/ mdor na longs
spyod dang mnga' thang 'byor pa rnams rgya nag stong khun rgyal po dang mnyam la/ der yab rgyal po dge ba'i dpal dang / yum dpal mo 'od zer can gnyis la/ sras gsum 'khrungs
pa/ padma'i snying po/ zla ba'i snying po/ dpal gyi snying po gsum las/ 'bring po zla ba'i snying po bla ma rje btsun 'di nyid yin te/ paNDi ta sa'i snying pos rigs
phun sum tshogs par bstod pa las/ shar phyogs za hor yul mchog na/ /de na grong khyer chen po yod/ /bi kra ma ni pu ra yin/ /de yi dbus na rgyal po'i khab/ /gser gyi rgyal
mtshan can zhes bya/ /longs spyod mnga' thang 'byor pa ni/ /rgya nag stong khun rgyal po 'dra/ /yul de'i rgyal po dge ba'i dpal/ /btsun mo dpal mo 'od zer can/ /yab yum
gnyis la sras gsum mnga'/ /padma'i snying dang zla ba'i snying / /dpal gyi snying po zhes bya 'o/ /rgyal po padma'i snying po la/ /btsun mo lnga yod sras ni dgu/ /sras kyi
thu bo bsod nams dpal/ /da lta'i dus na mkhas pa che/ /dha na shrI zhes bya bar grags/ /chung ba dpal gyi snying po ni/ /dge slong bidya tsantra yin/ /'bring po zla ba'i
snying po yin/ /da lta bla ma rje btsun yin/ /zhes 'byung pa ltar ro/ /gnyis pa rten de la yon tan brnyes tshul ni/ chu pho rta lo la pho brang gi yang thog tu 'khrungs
ma thag thog mtshams na utpa la sngon po skyes pa 'khor kun gyis mthong ste/ rgyal bus sgrol ma'i zhal dngos

su gzigs/ skye ba dpag tu med pa'i lha yin pas 'bral med du rjes su 'dzin pa yin gsungs/ dgung lo bcu'i bar du yi ge dang / bzo dang / gso spyad dang / lugs kyi bstan bcos
rnams la legs par sbyangs/ dgung lo nyer gcig gi bar du sgra dang / tshad ma dang / sgyu rtsal drug cu rtsa bzhi/ zlos gar gyi bstan bcos/ snyan ngag mngon brjod/ rtsis kyi
bstan bcos rnams la gtso bor legs par sbyangs/ bram ze dze ta ri/ byang chub bzang po/ rig pa'i khu byug a wa dhu ti pa/ rnal 'byor pa ra hu la gubta/ bod skad du gsang
ba'i sgra gcan 'dzin zhes pa rnams la theg pa chen po'i chos mtha' dag dang / khyad par ra hu la la dgyes rdor zhus/ mtshan ye shes gsang ba'i rdo rje zhes bya bar btags/
rgyud man ngag dang bcas pa rdzogs par gsan/ de nas lo drug rig pa brtul zhugs kyi spyod pa mdzad/ khyad par du rgyud sde bzhi la sbyangs pas mkhas shing grub pa brnyes/
yi dam mang po'i zhal gzigs/ ting nge 'dzin dpag tu med pa 'khrungs/ mngon shes lnga thob/ rdo rje rnal 'byor ma dang dngos su zhal mjal/ dkyil 'khor chen po sprul nas
dbang bskur te/ rgyud man ngag ma lus par gnang ngo / /de'i tshe sngags la mkhas pa'i thugs rgyal byung ba la/ mkha' 'gro ma rnams kyis u rgyan nas rgyud kyi glegs bam bsam
gyis mi khyab pa spyan drangs te thugs rgyal bcag de'i dus su bhaM ga la'i bstan pa phal cher mu stegs pa la shor ba dang / de'i gnas brtan mya ngan du gyur pa la/ jo
bo 'di slong mo pa'i tshul gyis bzhugs pa'i tshe/ sku la 'od zer 'phro ba mthong bas mu stegs

dang rtsod nus sam zhus pas nus gsungs/ de nas dus byas te brtsad pas/ phyi rol pa thams cad tshar bcad de bstan pa la btsud do/ /spyi don gnyis pa thar par gshegs pa'i yon
tan ni/ jo bo'i dgongs pa la/ da ni rnal 'byor pa'i cha lugs kyis nags sam dur khrod du bsdad la gsang sngags kyi sgo nas mchog bsgrub dgongs pa la/ ra hu la gupta ri bya
rkang can na bzhugs pas mkhyen nas rdzu 'phrul gyis byon te rab tu byung bar bskul ba dang / mnal lam du gtsug lag khang chen po na ston pa nyan thos dang bcas pa'i gral
bsham na bzhugs pa la/ thub pa'i gsungs nas/ mi ma gi ci la chags nas rab tu mi 'byung gsungs pas/ thugs bskul te phal chen sde pa'i mkhan po/ sbyor lam pa shI la rakShi
ta zhes pa tshul khrims bsrung ba las rab tu byung zhing bsnyen par rdzogs/ mtshan dI paM ka ra shrI dznya na zhes btags te/ dI paM mar me ka ra mdzad shrI dpal/ dznyA
na ye shes la 'jug ti paM zhes pa ma dag par bshad do/ /dgung lo nyer brgyad dam nyer dgu la rab tu byung ste/ de nas o Dyan ta pu rir bla ma dharmA rakShi ta la bye brag
bshad mtsho sogs theg dman gyi bstan bcos dang / sde pa bzhi ka'i 'dul ba lag len dang bcas pa gsan sbyong mdzad/ gzhan yang brgyud pa gsum ldan gyi bla ma rnams la sde
snod mtha' dag gsan nas mkhas pa'i grags pas phyogs thams cad du khyab la/ khyad par du byang chub sems kyi sgom pa'i man ngag la nan tan snying por mdzad de gsan pas gong
du brjod pa ltar bla ma gsum gyi gdams ngag rdzogs par

mnga' zhing / lo tsA ba'i bstod pa las kyang / rtag tu bsten pa'i bla ma ni/ /shanti pa dang gser gling pa/ /bha dra bo dhi dznyA na shrI/ /dngos grub thob pa mang po dang
/ /khyad par du ni klu sgrub nas/ /gcig nas gcig tu brgyud pa yi/ /zab pa dang ni rgya che ba'i/ /gdams pa khyed la mnga' ba yin/ /zhes gsungs pa yin la/ de la zab pa lta
ba'i bshad pa dang / man ngag 'phags pa klu sgrub nas brgyud pa dang / rgya chen spyod pa'i brgyud pa 'phags pa byams pa nas brgyud pa sogs ni gong du smos pa ltar dang
/ gzhan yang rje btsun 'jam dbyangs kyis rjes su bzung ba/ ngo mtshar can gyi gtam bdun la sogs pa'i yon tan dang ldan pa'i rgyal sras zhi ba lha la brgyud pa'i gdams ngag
rdzogs par mnga' zhing / so sor phye na gsang sngags la yang brgyud pa lugs srol du ma zhig bzhugs pa las/ thun mong pa'i brgyud pa ni/ 'jam dpal/ sangs rgyas ye shes zhabs/
mar me mdzad bzang po/ yi ge pa/ karNa pa/ dznyA na shrI mi tra rnams so/ /gsang sngags mtha' dag gi brgyud pa lugs gcig ni/ klu sgrub/ arYa de wa/ ma ti tsa la/ te
ma dzo ki tsa ti ma/ manydzu shrI bha dra/ bo dhi bha dra/ shanti pa rnams so/ /lugs gcig ni/ sangs rgyas ye shes/ sangs rgyas zhi ba/ sangs rgyas gsang ba/ ku sa li che
ba/ ku sa li chung ba rnams so/ /gsang 'dus mtha' dag gsan pa'i brgyud pa gsum las/ dang po ni/ intra bhu ti/ klu mo rnal 'byor ma/ sa ra ha/ klu sgrub/ tsa na kirti/ bidya
indra/ tso bi pa la ta/ rol pa'i rdo rje/ sa 'gebs pa'i zhabs/ shanti pa dang /

yang klu sgrub/ zla grags/ rig pa'i khu byug ku sa li chung ba rnams dang / yang sangs rgyas ye shes zhabs/ padma badzra/ intra bhu ti/ lcam legs smin ka ra/ spyi bo skyes/
'jam dpal bshes gnyen/ sangs rgyas ye shes/ kaM bi li/ rol pa'i rdo rje/ sa 'gebs pa/ shanti pa rnams so/ /bde mchog mtha' dag gsan pa'i brgyud pa/ lU hi pa/ DAeng gi pa/
dha ri pa/ dze ta ri rnams so/ /kri ya dang yo ga mtha' dag gsan pa'i brgyud pa ni/ ku sa li che ba dang / ku sa li chung ba rnams dang / gshin rje gshed mtha' dag ni/
ka ma la rakShi ta dang / nag po zhabs rnams la gsan no/ /brgyud pa'i lugs srol 'di dag ni rje bsod nams lha'i dbang pos mdzad pa'i bka' gdams chos 'byung ba las ji ltar
'byung ba bzhin bkod pa yin/ de ltar brgyud pa bsam gyis mi khyab pa mnga' ba'i gtso bo ni gong du smos pa'i brgyud pa gsum po der 'du'o/ /mdor na lta ba lung ston pa'i bla
ma nA ro pa/ brtul zhugs byin gyis rlob pa Dombhi ba/ las tshogs byin brlabs ster ba ba liM ta a tsarYa/ rdzu 'phrul byin rlabs ster ba mi chen po/ phag mo'i byin rlabs
ster ba bhu ta ko Ti/ klu sgrub kyi gdams pa ster ba mkhas pa rta mchog byang chub kyi sems ster ba shes rab bzang po/ tshig don rgyas par byed pa shanti pa/ bstan pa'i
rtsa ba blo sbyong gi sgor 'jug pa gser gling pa chos kyi grags pa rnams te/ de ltar mkhas grub kyi bla ma de rnams bsten pas mkhas pa'i yon tan ni gong gi bla ma brgyud
pa de thams cad kyi yon tan rdzogs par mnga' zhing / rdo rje'i

gdan byang chub chen po'i pho brang du mu stegs kyi smra ba ngan pa lan gsum du chos kyis pham par mdzad nas sangs rgyas kyi bstan pa bzung zhing / btsun pa'i yon tan ni so
thar dang 'gal ba'i nyes pa 'ong ma myong / byang sems dang gsang sngags kyi sdom pa la cung zad byung srid kyang bshags bsdams sogs kyis nyes pa dang zhag tu 'grogs ma
myong zhes jo bo nyid kyis gsungs par bshad pa dang / rtogs pa'i yon tan ni/ byang chub kyi thugs la mnga' brnyes/ ting nge 'dzin phun sum tshogs pa dang / lha'i spyan dang
mngon par shes pa'i yon tan dang ldan/ dha ri ka pa'i slob ma bram ze sdom pa bzang po sogs la bde mchog gi skor gsan nas/ shar phyogs bhaM ga la 'od ma'i tshal me tog
gling du sgrub pa mdzad pas/ bde mchog gi dkyil 'khor zhal gzigs bstod pa yang mdzad/ mnal thun cig la rgyud rgyal 'bum tsho gcig dang / bzhi brgya lnga bcu rtsa lnga gsan
par mdzad/ chos kyi gaNTa'i sgra nam mkha' la bsgrags pa gsan pas skye ba med pa'i don thugs su chud pa sogs/ de lta bus mtshon pa'i yon tan bsam gyi mi khyab pa rnams
dang ldan pa'i jo bo chen po de nyid kyi snyan pa'i grags pas 'phags yul kun du khyab ste/ de'i tshe ma ga dha dang / o Dyan ta pu ri dang / so ma pu ri dang / na lentra
dang / bi kra ma la shI la'i gnas gzhi rnams na panDi ta dang grub thob shin tu mang yang / thams cad kyi gtsug gi nor bu lta bur bzhugs pa'i dus su/ rgyal po dharma pA
las/ jo bo rje rdo rje gdan nas bi kra ma shI lar spyan drangs nas bstan pa'i bdag por mnga' gsol ba

yin te/ skabs 'dir bi kra ma shI la bzhengs pa'i lo rgyus cung zad bshad na/ na lentra na slob dpon kam pa la bya ba phyag rgya chen po'i dngos grub brnyes pa gcig bzhugs pa
des/ chu bo ganggA'i 'gram na brag de'u cig yod pa de'i steng du gtsug lag khang brtsigs na sangs rgyas kyi bstan pa la phan che ba mngon shes kyis gzigs nas/ de brtsigs
pa la rab tu byung pa bas/ rgyal po'i rten nus pa che bar dgongs te/ rgyal po gau pa la'i sras de wa pha la bya ba mnga' ris phun sum tshogs pa dang ldan pa de'i btsun
mo'i rmi lam du/ rnam sbyar dmar ser gyon pa lhung bzed dang 'khar sil thogs pa cig gnas g.yar zer ba rmis te/ rgyal po la brjod pas/ do nub kyang byung na gnas gtang gi
gyis gsungs/ yang byon pa la de ltar byas pas/ rgyal po de'i sras su sku skye ba bzhes pa rgyal po dharma pA la bya ba/ yul dbus ma ga dha thams cad la dbang bsgyur ba des
brag de'u de'i khar gtsug lag khang bzhengs te bi kra ma shI la bya bar grags te/ bod skad du/ tshul khrims kyi ngad dang ldan pa bya bar 'ong bar bshad/ der rtsa ba'i
sde bzhi'i dge slong tshang bar bzhugs shing 'tsho ba yang rgyal pos sbyor pa dang / rig pa'i gnas lnga'i 'chad nyan dar bas der bzhugs pa'i rab byung phal che ba paNDi ta
sha stag yin no/ /de'i tshe rdo rje gdan nas jo bo rje bi kra la shI lar rgyal po dharmA pA las spyan 'dren pa'i rgyu yang pan grub rnams kyi nang nas 'di kho na lhag par
gzigs te spyan drangs shing mtshan yang a ti sha zhes mtshan gsol zhing / de bod kyi skad du phul du byung ba zhes bya

ste/ de dus skyes chen rnams kyi gtsug gi nor bu lta bur mnga' gsol ba yin la/ de nas rje btsun gyis kyang rgol ba ngan pa thams cad tshar bcad/ sangs rgyas kyi bstan pa'i
srog shing lta bur bzhugs nas/ sde pa tha dad pa rnams kyi byin len la sogs pa blang dor gyi gnas phra mo rnams yan chad ma 'dres par the tshom bcad par mdzad pa yin te/
lo tsA ba'i bstod pa las/ byang chub chen po'i pho brang du/ /thams cad 'dus shing tshogs pa na/ /rang dang gzhan gyi sde pa yi/ /grub mtha' ngan pa'i rgol ba kun/ /seng
ge'i nga ro'i sgra skad kyis/ /thams cad kyi ni klad pa 'gems/ /zhes dang / o tan ta'i pu ri na/ /rab byung brgya phrag phyed dang gsum/ /bi kra ma la shI la na/ /rab byung
brgya phrag mang po dang / /rtsa ba'i sde bzhi tshang bar bzhugs/ /sde ba'i khe grag khyod mi mdzad/ /ma ga dha yi yul gyi ni/ /gnas gzhi ma lus thams cad kyi/ /ston pa'i
'khor ni bzhi po yi/ /kun gyi gtsug gi nor bur 'gyur/ /khyod ni sde pa bco brgyad kyi/ /kun gyi spyi la bzhugs pas na/ /thams cad kyi ni lung yang len/ /zhes 'byung ba
ltar ro/ /de yang bstan pa bsrung ba la/ tshul khrims kyi stobs kyis bsrung ba/ rnal 'byor gyi stobs kyis bsrung ba/ dbang phyug gi stobs kyis bsrung ba/ rig pa'i stobs
kyis bsrung pa bzhi las/ de bzhi ka'i stobs kyis sangs rgyas kyi bstan pa bsrung ba ni jo bo rje nyid tsam yin zhes dge ba'i bshes gnyen bka' gdams pa rnams gsungs shing
/ rgyas par gzhan du blta'o/ /de lta bu'i yon tan phun sum tshogs pa dang ldan pa de bod du spyan drangs pa'i tshul ni/ de yang spyir

bod kyi mi rnams byung tshul dang / bstan pa snga dar gyi dus su dam pa'i chos 'phel 'grib byung ba'i tshul rnams cung zad bshad na/ de yang bod kyi mi rnams/ bka' chems ka
bkol ma las/ spre'u dang brag srin gyi rgyud du bshad/ lha las phul du byung ba'i bstod 'grel las/ skyabs seng bu sde lnga dang / dgra ngan dpung tshogs bcu gnyis ma mthun
pa'i tshe/ rgyal po ru pa ti zhes pa dpung dang bcas pa kha ba can du bros pa'i rgyud yin par bshad de/ bka' gdams brgyud pa 'di pa gnyis ka'i rgyud du bzhed la/ de nas
bod kyi rgyal po la snga ma rje gnya' khri btsan po nas/ rgyal rabs nyi shu rtsa brgyad pa/ sangs rgyas sman bla'i sprul pa lha tho tho ri gnyan btsan byon te dam pa'i
chos kyi dbu brnyes pa tsam mdzad/ de nas rgyal rabs lnga pa la 'phags pa spyan ras gzigs dbang phyug gis rgyal po srong btsan sgam po'i skur sprul te/ bod kyi mi rnams dge
ba bcu'i lam la bkod cing dud 'gro rnams kyi rna bar yang / arYa a wa lo ka zhes bsgrags pa sogs rim gyis thar pa'i sa bon 'jog par mdzad/ de nas rgyal rabs bzhi na 'phags
pa 'jam dpal gyi sprul par grags pa byang chub sems dpa' khri srong lde'u btsan gyis za hor gyi mkhas pa chen po zhi ba 'tsho spyan drangs nas/ sad mi mi bdun la sogs
pa rab tu byung zhing / slob dpon padma 'byung gnas kyis bod kyi lha srin gdug pa can rnams btul/ sangs rgyas kyi bstan pa btsugs pa las/ de dag nyid kyi ring la pha rol
tu phyin pa dang / rdo rje theg pa'i bstan pa mtha' dag rgyas

par byung zhing / de dag gi rgya dpe bsam yas su bzhugs pa rnams phyis jo bo chen po dpal mar me mdzad ye shes kyis gzigs pas ngo mtshar ba 'khrungs te/ dus der 'byung ba'i
bod kyi bstan pa 'dra ba rgya gar du yang byung dka' bar 'dug ces gsungs zhes lam yig las 'byung ngo / /de lta bu'i bstan pa phun sum tshogs pa de yang / rgyal po dar ma
zhes pas sdig can gyi blon po dang bgros te/ rab tu byung ba mang po khyim par phab cing / rtags 'dor du ma 'dod pa rnams bkrongs nas/ bstan pa rin po che bsnubs so/ /de'i
dus sngags kyi bstan pa 'dzin par rlom pa'i khyim pa mang pos rang gi yi dam tsam la rten pa dang / sngags kyi glegs bam lus pa rnams chud ma zos par byas kyang / bshad
sgrub kyi bstan pa rnal ma med pas rgyud don log par 'grel ba dang / mngon spyod kyi las gtso bor byed pa mang du byung ngo / /dus der gtsang rab gsal la sogs pa dge slong
gsum dpal chu bo rir sgrub pa mdzad cing bzhugs pa la/ rgyal pos bstan pa bsnubs pa gsan pas/ 'dul ba'i dpe mang du bsnams nas bros te rim gyis mdo smad kyi char byon
nas/ bla chen dgongs pa rab gsal rab tu byung ba dang bsnyen par rdzogs par mdzad de/ bla chen gyis kyang dge slong dang dge tshul mang du spel la/ de nas bla ma chen po
nyid kyis dge slong gsum po de las 'ong pa'i 'dul ba dang mngon pa'i sde snod mang po dag dang / bla ma gzhan las kyang sngags dang pha rol tu phyin pa'i gzhung mang po
gsan zhing / sku'i skye ba phyi ma dga' ldan du gshegs pa de'i slob ma

brgyud pa dang bcas pa'i drin las/ dbus gtsang gi sa char yang mdo sngags kyi bstan pa byung mod kyi/ 'on kyang khyim pa phal cher rgyal po'i mgo gnon dang bral bas 'thab rtsod
la dga' zhing / de'i rigs las byung ba'i sngags pa mang pos dgra'i phyogs la mngon spyod kyi las byas pas skye bo mang po phung bar gyur pa dang / sngags kyi gsang pa'i
spyod pa las nyams te/ gsang ba'i gnas rnams 'chol par ston cing / sbyor sgrol sogs sngags la snyad pa'i rtsing chos sna tshogs dang / cho ga rnams kyang ma tshang zhing
'khrul pa mang du byung ba dang / gzhan yang bam sgrub sogs logs chos sna tshogs dar zhing / rgya nag lugs kyi rdzogs pa chen po'i lugs 'dzin pa 'ga' zhig gis/ stong
pa nyid gcig pu bsgom pas dri ma mtha' dag dang bral ba'i chos kyi sku thob la/ de thob na gzugs kyi sku shugs la 'byung bas/ sbyin pa la sogs pa'i thabs mang po la slob
pa ni tshegs che'o zer ba dag kyang byung zhing ha shang gi lta ba zhes ming la skyon du lta yang / don la mchog tu 'dzin pa dang / lta spyod ya bral gyis sangs rgyas thob
par 'dod pa sogs chos ltar bcos pa sna tshogs kyis bstan pa rin po che dri ma can du gyur cing / dka' ba'i gnad rnams la yang the tshom du gyur pa de'i tshe/ mdo rgyud
nas lung bstan pa'i lha bla ma ye shes 'od ces bya ba'i bod kyi rgyal brgyud dri ma med par bsam bzhin du byon pa des/ de rnams la thugs ma ches par/ mnga' ris skor gsum
nas khye'u blo rno ba nyer gcig dam pa'i chos dang paNDi ta 'tshol ba'i zhal bkod dang bcas te rgya gar

du brdzangs pas/ de rnams kyi nang nas lo chen rin chen bzang po dang / lo chung legs pa'i shes rab gnyis mkhas pa'i mthar phyin par gyur te/ bod la phan thog pa'i paNDi ta
btsal bas/ bi kra ma shI la'i paNDi ta chen po dI paM kA ra shrI dznyA na'i yon tan gyi khyad par mtha' yas pa rnams gsan kyang / rang gis spyan 'dren pa ma spobs te tshur
byon nas/ rgyal po la lo rgyus rgyas par zhus pas/ thugs mnyes shing the tshom yang chod par mdzad do/ /de'i tshe lo tsA ba rin chen bzang po'i drin gyis/ gsang sngags
spyi dang / dkyil 'khor cho ga'i lag len sogs mnga' ris skor gsum du dar bar gyur kyang / rab tu byung ba 'ga' zhig tshul khrims kyi kun tu spyod pa dag pas so sor thar
pa tsam gyis chog shes nas/ theg pa chen po byang chub sems dpa'i kun tu spyod pa la g.yel zhing / bye brag tu pha rol tu phyin pa la sgrub pa lhur len pa nyung ba nyid dang
/ sngon gyi log par rtog pa mtha' dag sel ba la paNDi ta chen po dI paM ka ra shrI dznyA na de nyid bod du spyan drangs na/ bstan pa skyon dang bral bar 'gyur ro snyam
du chos rgyal nyid kyi thugs la dgongs nas 'bad pa chen pos/ lo tsA ba rgya brtson seng 'khor brgya tsam gser mang po dang bcas te rgya gar du btang yang / 'khor phal che
ba tshad pas gum/ gser rnams kyang brlags nas/ jo bo spyan ma 'drongs/ dus der lha bla ma ye shes 'od gser 'tshol du byon pa/ gar log gi rgyal pos bzung bas/ de'i dbon
po lha btsun byang chub 'od kyis khu bo bslu ba dang / a ti sha spyan 'dren pa la dka' spyad ji ltar mdzad pa'i tshul rnams lam yig las 'byung ba/ rnam

thar chos kyi 'byung gnas su rgyas par gsungs pa bzhin 'dir bshad par bya ste/ de yang a ti sha nyid spyan 'dren pa'i pho nya la/ lo tsA ba nag tsho de rgyu mtshan du mas legs
par dgongs te/ lha btsun pas spyan sngar bos bsnyen bkur nas/ 'dul ba 'dzin pa la zhu na/ nga'i yab mes rgyal blon byang chub sems dpa' de rnams kyi sangs rgyas kyi bstan
pa'i dbu bsnyengs/ srol gtod dar zhing rgyas par mdzad pa yin pa la/ dus ding sang sangs rgyas kyi bstan pa nyams dmas/ bdud rigs kyi sems can kha rgyal/ chos ltar bcos
pa rnams dar bas/ shes pa skyo bar byung / nged khu dbon gnyis kyis/ mi 'di go chod dam/ 'di sangs rgyas kyi bstan pa la sems sam snyam pa rnams la/ gser srang brgya
skor res ma mtha' byas/ jo bo gdan 'dren du btang pa yin na'ang / bstan pa'i bya ba ches pas gdan ma 'drongs des blo ma sad par/ lha chen po des bal yul gyi mtha' 'khob tu/
jo bo spyan 'dren pa'i gser 'tshol du byon pas/ gar log gi rgyal pos/ chos kyi rgyal po paNDi ta gdan 'dren pa'i gser 'tshol ba rig nas/ 'di'i pha mes rnams kyis sngon
yang sangs rgyas kyi bstan pa dar bar byas/ 'dis kyang paNDi ta gdan 'dren bstan pa dar bar byed pas zungs la btson khang du chug zer nas mnar/ de bdag gis thos pas/ khu
bo bzlog tu phyin yang / gar log gi rgyal po tshan ches nas ma ldog yang dmag byas na bzlog par snang ste/ de'i bar du 'gro ba mang po'i srog 'chad pa dang / nga rang la
yang bar chad byung na jo bo spyan mi 'drongs par

gda' bas kho rang dang bstun/ kho na re/ 'o na paNDi ta gdan 'dren pa'i 'phro bshol/ nga'i bstan pa la zhugs/ yang na gser rgyal po rang dang mnyam pa khyer la shog de nas
btang gi zer bas/ gser la 'dam nas lus dang mnyam pas bslus kyang ma nyan/ de nas kho bo la/ da ngas dbu tsam cig brnyed pa dang bslur 'ong gis zhus pas/ bzhad cig mdzad
nas/ da des chog nga'i bsam pa la bod 'di chos khrims ma 'chos par shi na mi rung snyam pa yin te/ da na so yang rgas/ 'khor ba thogs med nas chos kyi phyir du lus btang
pa med/ da len chos phyir shi na legs pa yin pas/ sdig rgyal 'di la gser se ba gcig kyang ma ster/ gser thams cad rgya gar du khyer la/ da dung a ti sha gdan ci 'drongs gyis/
paNDi ta chen po'i snyan du yang / ngas khyod dang sangs rgyas kyi bstan pa'i phyir du lus srog gar log gi rgyal po ngan pa la byin yod pas/ tshe rabs thams cad du bdag
thugs rjes 'dzin pa dang / nga'i bsam pa'i gtso bo khyed bod du byon nas sangs rgyas kyi bstan pa dar bar byed pa yin pas/ de kho na bzhin du mdzad par zhu/ skye ba 'di'i
'og rol tu khyed dang nges par mjal bar byin gyis brlabs tu gsol/ zhes nga 'phrin du mdzod cig de ltar lags pas nga blos thong la/ sangs rgyas kyi bstan pa la soms shig
gsungs pa yin pas/ des na khu bo gar log gi rgyal pos med par byas pas gtam de rnams mgon po a ti sha'i snyan du thos/ nged bod mtha' 'khob kyi sems can ma rig pa rnams
kyi snying stobs de 'dra na/ khyed 'gro ba'i skyabs gnas thugs

rje can ji ltar song / zhes zhus shig 'di na gser srang bdun brgya yod pa bla ma'i phyag tu phul/ nged bod pre ta pu ri'i grong khyer lta bu na/ gser se ba re tsam la'ang rtsis
chen po yod la/ da 'dis bdag cag mi nor thams cad rdzogs nas yod kyi/ da lan jo bo bod la ma byon na/ khyed dam pa rnams kyi thugs rje yang de ltar bas pas/ nged kyang
bya ba ci bder spyad par bgyi'o/ /zhes/ khyed 'dul ba 'dzin pas lo rgyus 'di rnams/ jo bo la zhus pa'i tha ma 'byon du ma bzhed na'ang snyan du thebs pa mdzod/ gsungs
nas shums shing gsung byon te/ de'i tshe lha btsun pa mi chen po cig gis de ltar mdzad pas/ lo tsA bas kyang yin min gyi tshig zur tsam yang smra ma nus/ de'i stobs kyis
lus srog dang lam gyi dka' tshegs/ tshe 'di'i bde skyid gang la yang ma chags par/ dpon g.yog bdun gyis gser rnams khyer te/ rgya gar gyi lam du zhugs pa dang lha btsun pas
skyel thung mdzad de/ dge slong khyed kyis nged kyi bya ba byas/ /da lan dka' ba che na'ang phar byon la/ /'bad rtsol chen pos lus dang srog la brdos/ /'khor nas byas
shes bka' drin bzo bar bya/ /zhes gsungs nas/ phyi phyag mdzad nas gshegs/ slar yang jo bo thugs rje chen po la gsol ba 'debs kyi gshegs par zhu gsungs/ de nas bal po rdzong
la byon tsa na mi reng gcig dang 'phrad pas/ khyed yul sa thag ring por don chen po la 'gro bar snang ba 'di skad zer gyin song dang don grub nas 'ong gi dkon mchog gsum
la phyag 'tshal lo/ /kha ba can gyi rgyal khams su/ rgyal ba

thams cad kyi 'byung gnas/ dam pa'i chos 'phel bar gyur cig ces brjod cing song na lam du'ang nye zho mi 'byung zer/ khyed su lags byas pas/ rim gyis shes par 'gyur gyis zer/
de nas bal po'i mtha' 'khob tu sleb pa na/ a tsa ra la gnas g.yar bas snyug khang cig tu bsnyal/ khos gser yod par shes nas/ snyug khang la me spar te bsad nas gser 'khyer
bar 'dod pa na/ lo tsA ba dpon g.yog sa thag ring po la ngal zhing / tshad pas gdungs gnyid kyis myos pa'i sngas mgor/ mi reng dkar po cig snyug khang gi mthongs phye
nas byung ste/ ma nyal ma nyal myur du yar la longs/ /ma phebs da lta longs la lam du zhugs/ /nyal na rin chen srog dang 'bral ba yod/ /nga ni bod khams yongs kyi yi dam
yin/ /zhes gsungs pas/ thugs rje chen po la gsol ba btab nas bros/ nam langs pa dang / bal po'i rgyal phran cig bhi kra ma lar 'gro ba dang 'dzom ste/ de dang 'grogs nas
chu bo ganggA'i 'gram du slebs pa dang / rgyal po dbang che bas sngon du gru la song / der nyi ma phyis pas gser rnams bye ma'i 'og tu sbas te/ phyogs gzhan zhig tu nyal
ba na/ gnyan pa dkar po gcig gru la skya ba chal chal 'debs kyin byung / der lo tsA bas khyed su yin gar gshegs dris pas/ dpon g.yog 'khor bcas bsu ru 'ong ba yin/ /sems
can snying stobs chen pos 'dir 'ong tshe/ /'phags pa gru dang mnyan pa lta bu yis/ /'jigs pa'i dus su su bskyel ma byas na/ /sems can nyon mongs can gyis ji ltar 'grub/
/tshur zhugs

bdun brgya po rnams ma lus par/ /'bol le ka ma la ru sgrol bar bya/ /zhes zer ba dang / gser rnams bton te grur zhugs ma Ni bgrangs pas/ mnyan pa na re/ nged kha ba can gyi
thugs rje chen po de/ /ma Ni 'di ltar byed pa yin zer nas bgrangs byung tsa na/ yid 'dzin gyur pas/ the tshom du gyur te/ khyed su yin nam gsung zhig 'byon par zhu byas
pas/ gnyan pa na re/ tshe dang ldan pa snga 'grogs kyi dus su spobs pa ma myur/ gzhung 'grogs kyi dus su khrel gzhung ma chung / phyi 'grogs kyi dus su phyi thag ma thung
bya ba/ ma nus pa'i dus phan pa dang / dgos dus sleb pa bya ba/ yun du 'grogs pa la dgos pa yin/ rim gyis shes par 'gyur gsungs de ma thag gru sgrol ba dang / da nam phyed
du song / dug sbrul dang / chom rkun gyi 'jigs pa 'ong bas/ do nub bi kra ma la'i sgo spe 'og tu nyol gsungs nas gzhan du song / der sleb pa na/ rgya brtson 'grus seng
ge sgo khang steng na bzhugs pas gsan te/ khyed rnams gang nas 'ong gsungs/ nged rnams mnga' ris stod nas yin zhus pas/ 'o na sgo ba byis pa cig yod de la khyed rang gi
nor rnams chol la der gzims gsungs/ de nas byis pa la gser rnams bcol bas/ blo gtad thub pa grogs kyi mchog bya ba yin/ /khyed rang rnams bag phebs par gzims zer/ nangs par
sgo phye ma thag byis pa gzhon nu cig gis bod kyi skad du/ khyed rnams gang nas byon/ lam la 'jigs pa mi 'dug gam zer bas/ nged mnga' ris nas 'ong / lam 'jam par byung
/

khyod su yin byas pas/ nga yang bod cig yin/ nged rang bod 'di kha mang la gting lhod/ gtam khams chen sbed mi shes/ bya ba gal chen gsang nas sgrub dgos pa yin/ rgya brtson
seng ge bod kyi spyi khang na yod der song zer nas/ kho yud kyis song / de nas srang ring po cig la phyin tsa na drang srong rgan po chu shing gi 'khar ba thogs pa cig
dang 'phrad pas/ de na re/ khyod gang nas 'ong / gang du 'gro/ don ci la 'ongs zer bas/ nged bod mnga' ris nas a ti sha spyan 'dren du 'ongs pa yin/ rgya brtson seng gi khang
pa gang na yod byas pas/ kho 'khar ba la rten nas phyir mig gcu ba cig byas/ da nangs kyi byis pa de bden/ bod kyi mi la ol mdud med pas/ srang nang gi mi 'khyams po
tshun la yin tshul sang nge 'chad pa/ khyod kyis kyang don 'grub tu re ba ang / da lan nga'i rtsar byas pas drag /da jo bo min pa gzhan gyi rtsar khar ma 'don/ rgya brtson
seng la zur tsam zer na'ang rigs/ sgo ngas bstan zer nas kho ga le song ba'i phyi la/ lo tsA bas mgyogs pos ma sleb/ kho bod kyi spyi khang sgor bsgugs 'dug pas/ lo tsA
ba ya mtshan zhing the tshom du gyur pa dang / kho na re/ bya ba chen po bsgrub pa la go lo mgyogs pa yin/ 'dod thag ma nye bar ri bo 'gas kyis 'dzegs/ khang pa 'di yin
zer/ nang du phyin pa na/ lo tsA ba rgya brtson seng rgya dpe tshan cig gzigs kyin 'dug pa la/ phyag rten gser mtshon byed re phul bas/ lo tsA bas khyed rnams don ci la
'ongs gsungs/ de la gong gi lo rgyus rnams zhib par zhus pas/ khong gi zhal nas da a ti sha gdan

'dren du yong skad ye ma zer/ slob gnyer la yong zer ba smros/ 'di na gnas brtan ratna a ka ra dbang che bas/ des tshor du ye mi btub/ da lta rang khong la gser srang phyed
phul la/ der bod nas 'ong paNDi ta ni spyan ma drongs da khyed kyis paNDi ta dang khyad med pa'i slob gnyer gcig thugs la 'dogs pa zhu zhes zhus/ de nas kyang ring ring
dang blo ma phebs par ma byed par/ slob gnyer gyis la sos gdol/ de nas 'o cag thabs mkhas pas jo bo la zhu ba byed pa yin gsungs/ de nas nag tsho lo tsA ba ci gsungs blta
ba'i ched du/ mgon po a ti sha cis kyang gdan ma 'drongs na/ de'i 'og nas gang che ba'i paN chen gcig gdan drangs na zhus pas/ lo tsA ba'i zhal nas/ de 'dra so sgor ma 'don/
de yin na na ning nas paN chen zhig la cig che ba nyi shu tsam gdan drangs na'ang 'drongs te/ 'o skol bod kyi sems can gyi spyod gshis rgyus med dam a ti sha ma gtogs
sus kyang bod kyi sems can mi thul bas/ da dung a ti sha rang gdan ci 'drongs byed dgos gsungs/ gzhan paNDi ta ci 'dra yod zhus pas/ 'di ltar shanti pa/ nA ro pa/ Dombhi
pa/ mar me mdzad bzang po/ a wa dhu ti pa/ byang chub bzang po/ rin chen bzang po/ rin chen rdo rje/ lha'i blo gros/ ngag dbang grags pa/ nag po pa/ dze ta ri dgra las
rnam par rgyal ba/ rol pa'i rdo rje/ sa 'gebs pa'i zhabs/ ye shes gsang ba/ chos kyi bshes gnyen/ tshul khrims dbang po la sogs pa paNDi ta bsam gyis mi khyab pa lnga bcu
rtsa gnyis

tsam yod kyang / thams cad rang sa rang sa na ngo mtshar che mod/ 'o skol bod la mgon po a ti sha min pas phan pa med gsungs/ 'o na a ti sha ston par zhu dang zhus pas/ khyod
rang nangs par dge 'dun gyi kun dga' ra bar dge 'dun stong phrag mang po 'ong gi de'i nang na lhang nge / lham me ba/ sku blta bas chog mi shes pa/ gral gang du bzhugs
kyang mdzes pa zhig yod kyi/ de a ti sha yin pas/ de la nyin mtshan du gsol ba thob gsungs/ de nas rgya brtson seng dpon slob gnyis kyis gnas brtan ratna a ka ra'i drung
du phyin/ phyag byas gser srang phyed phul te rgyas bslabs pa bzhin nag tshos zhus pas/ gnas brtan gyi zhal nas/ shin tu legs/ tshe dang ldan pa 'di ltar yin/ nged 'dir
mi la tsag pa min te/ 'di na a ti sha med na rgya gar sangs rgyas kyi bstan pa'i 'byung gnas yin pas/ 'di nyams na sems can spyi'i bde skyid nyams 'gro ba yin mod/ de'i rgyu
mtshan/ rgya gar gyi chos srol dang / gtsug lag khang thams cad kyi lde mig a ti sha'i phyag na yod pa yin/ de min na nged kyang bod kyi sems can la sems brtse zhing
/ khyad par du bod kyi chos rgyal de'i mi nor mang po zad pas ngo gnong ste/ sangs rgyas kyi bstan pa la bsam pa yin na brtson 'grus drag pos sangs rgyas kyi bstan pa rab
'byams la slob gnyer gyis ngas kyang phyis su ci 'gro byed/ khyed bod rgya gar ba la 'di ltar sems pa ngo mtshar che/ zhes gsungs/ de nas gnas brtan gyis khrid de dge 'dun
gyi gdugs tshod gral du phyin a ti sha gral gyi dbu la bzhugs

sam snyam pa la/ shanti pa bzhugs 'dug pa/ 'di a ti sha lags sam byas pas/ tshe dang ldan pa 'di ni/ shanti pa zhes pa mkhas grub chen po a ti sha'i yang bla ma de lags mod
zer/ de ltar rje btsun nA ro pa la sogs pa gral gyi dbu la 'dug pa la re re bzhin 'di a ti sha yin nam/ zhes dris pas/ 'di nA ro pa zhes pa ding sang 'gran zla dang bral
ba a ti sha'i yang bla ma yin zer/ gzhan du a ti sha ma mthong pas yid zhum pa na/ dus re zhig bi kra ma la'i rgyal po khri bshams pa'i steng na 'dug pa paNDi ta che chung
gang la'ang lang ba mi byed par snang ba la/ a ti sha sku gzi brjid che zhing zhal 'dzum chags pa/ cam por gshegs pa cig nang du byon pa dang / rgyal po des khri las langs
pas/ paNDi ta dang dge 'dun thams cad kyis ldang ba byas/ gral stod du bzhugs pa mthong bas/ 'di a ti sha yin nam dris pas ci zer/ 'di dpa' bo bzhad pa'i rdo rje zhes
pa gnas nges med du byon pa'i paNDi ta gcig yin zer/ 'di la yon tan ji tsam yod byas pas/ 'di'i yon tan gyi tshod nged kyis mi lon zer nas/ a ti sha yin pa la 'chad ma
nyan/ de nas nag tshos gtsug lag khang gi sgo drung du/ shes rab snying po'i med kyi thad du/ gzugs ha/ tshor ba ha byas pas/ paNDi ta gzhan rnams cang mi gsung ba la/ jo
bo byon zhal 'dzum mdzad de/ tshe dang ldan pa de phal skad yin/ gzugs a/ tshor ba a zer ba yin gsungs/ nangs par de ltar bton pas/ jo bo'i zhal nas/ de yang gyong po cig
yong par snang / spyan ras gzigs kyi gsung yin

gzugs med tshor ba med gyis gsungs pas/ lhag par dad de rjes su 'brangs pa na/ sprang po'i tshogs la zan gnang ba mthong bas/ byis pa cig gi skal ba chad de phyi la brgyug
cing / a ti sha/ bha la ho/ bha ta 'on/ zhes pa thos pas/ a ti sha yin nges snyam nas yus kyis dngangs te phyi la phyin pas/ der bzhugs te/ tshe dang ldan pa bden/ mchi ma
ma 'byin/ khyed bod ngas da dung blos btang ba med kyis/ dkon mchog la gsol ba thob gsungs/ de nas lan gcig rgya'i gzim khang du tshul khrims rgyal bas/ jo bo spyan drangs
nas gser srang bdun brgya maNDal dang bcas pa phul/ jo bo spyan 'dren pa la bod kyi mi nor song ba dang / chos rgyal khu dbon gyis khyed kyi phyogs su dka' ba spyad lugs/
bod na chos log yod tshul la sogs pa lha btsun pas zhu ba bskur ba rnams rgya brtson 'grus seng ges rgyas par snyan du gsol te/ da yang tshe dang ldan pa 'di jo bo spyan
'dren pa la btang bar 'dug pas/ mgon po nged gnyis kyis ji tsam pa'i dka' ba cig spyad kyang / 'dod pa'i don ma grub pa nged bod kyi sems can rnams snying mi rje'am/
lhag par yang gung thang pa 'di rab tu byung nas sangs rgyas kyi bstan pa la thos bsam ma gtogs/ mi 'grub pa'i bya ba ma babs/ da lan cis kyang 'byon par mdzad du gsol zhus
pas/ jo bo'i zhal nas/ khyed lo tsA ba rnams shin tu bden/ bod kyi chos rgyal de'i mi nor mang po song bas ngo gnong / kho bo snying rje chung pa min kyang bstan pa'i
bya ba ches/ gtsug lag khang brgya rtsa brgyad kyi lde mig dang chos 'phro

yang mang po yod na yang rgas pas thon par dka' mod/ 'on kyang bod kyi chos rgyal khu dbon dang / lo tsA ba rnams kyi dka' spyad chud ma zos pa zhig bya yis/ re zhig gser rnams
tshags mdzod/ nged 'bod du 'ong skad ma zer/ lo tsA mkhas par slobs gsungs/ de'i nub mo jo bos rje btsun ma sgrol ma la maNDal phul te/ bod du phyin na sangs rgyas kyi
bstan pa la phan nam/ rgyal po byang chub sems dpa'i thugs dgongs rdzogs sam/ lus srog gi bar chad du mi 'gyur ram/ zhes zhus pas/ sangs rgyas kyi bstan pa la phan zhing
/ rgyal po'i thugs dgongs rdzogs/ khyad par u pa si ka gcig la brten nas 'gro ba mang po la phan pas/ the tshom med par bod du bzhud/ ces lung bstan/ de nas jo bo'i zhal
nas rdo rje gdan du ldeng gsungs pas/ der phyin pa na byis pa gzhon nu dar dkar gyi gos gyon pa/ shel gyi mda' gzhu thogs pa zhig byung ste phyag 'tshal zhing da mgon
po bod du byon par zhu/ bod kyi tshe dang ldan pa 'di kun snying rje mod zer te song / jo bo la bod skad smra ba'i byis pa de su yin zhus pas/ nangs par rdo rje gdan gyi
byang phyogs nas rnal 'byor ma gcig yong pas/ de la dris pas/ nangs par rnal 'byor ma kr-iShNa sked la dkris pa/ DA ma ru dkrol zhing gar stabs ling nge ba zhig byung pa
la/ kha sang gi lo rgyus dris pas/ khyed bod kyi mi/ nged rgya gar ba la 'dri ba zer nas song / yang jo bo byang chub chen po'i drung na bzhugs pa'i g.yas g.yon na/ kha sang
gi byis pa de dang / bu mo sngo ljang ma gcig

'dug pas/ lo tsA ba'i rtog pa la 'di gnyis kyi dbus su jo bo bzhugs mi thang pa la snyam pa dang / bu mo na re/ rgyal ba'i mdun na rgyal sras bzang po skyong / /rgyal bar gnas
kyang ma rgyal lta bur ston/ /rgyal ba'i mdzad pa mthar phyin 'gro ba'i mgon/ /rgyal ba yab sras gnyis la phyag 'tshal lo/ /zer/ byis pa na re/ gang du rgyal ba'i rnam
thar skyong ba na/ /bu mo khyod kyang bdag gi khyim 'ong zhing / /bu dang longs spyod dpal 'byor spel ba dang / /dga' bar 'grogs shing bar chad bsal 'tshal lo/ /he he/
da jo bo yang bod du 'byon ran zer nas khong gnyis gzhan du song / sprul pa zhig yin par shes nas/ jo bo la/ nged bod nas 'phags nas phan thogs kyi sprul pa zam ma chad pa
zhig byung ba de rnams kyang gsung pa dang / phar gshegs pa'i go cha yang myur du mdzad pa zhu zhus pas/ jo bo'i zhal nas/ bi kra ma'i pho brang gi lho sgo na bu mo ras
'thag pa zhig yod/ de la dris gsungs/ der phyin nas dris pas/ khyed bod na dge bsnyen grags che ba ji skad bya ba yod zer bas/ dge gnyen chos 'phel bya ba yod byas pas/
mo na re/ u pA si ka de a ti sha'i sras po ma lags sam/ dus rnams rtag tu sprul pa bstan pa yin/ /zhes sogs glu blangs pas/ bal po rdzong gi mi rang nas/ kha sang gi byis
pa bu mo gnyis kyi bar rnams dge bsnyen chos 'phel gyi sprul par snang ba la snyam nas sems ngal sos par gyur/ de dus jo bo nyid la bla ma du ha ra nag po bya bas/ sa spyad
rin po che 'phrul gyi me

long jo bo la gnang nas/ khyod bod du 'gro bar 'dug gdan sa byang skyabs pa lho gzhol ba/ rtsi shing nags tshal dang ldan pa zhig 'ong / khyod kyi bu slob mang pos dge 'dun
gyi sde dang / gtsug lag khang mang po bzhengs par 'gyur/ de tsa na 'di dgos pa yin gsungs/ de nas rim pa ltar/ bla ma dharmA rakShi ta/ rje btsun Dombhi ba/ bla ma a wa
dhu ti pa/ ku su lu/ rig pa'i khu byug yi dam lha'i lung bstan ji snyed cig rnam thar rgyas pa rnams su 'byung ba las/ phyogs tsam zhig 'dir bshad na/ lan cig dkyil 'khor
bsgrub mchod cig la zhugs pa na/ /rdo rje'i gar dang mchod pa phul ba'i tshe/ /ma cig rang bzhin dbyings kyi rnal 'byor ma/ /rus pa'i rgyan cha gsol nas gar du byon/ /hUM
zhes rnam dag rdo rje klur blangs nas/ /mi mngon dbyings nas tshogs gnyis dpal 'byor ba'i/ /dpa' bo chen po dam tshig rol pa'i lha/ /khyab bdag rin chen tshogs kyi bdag
po khyed/ /ye shes gsang ba'i rdo rje ma lags sam/ /khyod kyis rdo rje theg pa'i sgor zhugs nas/ /byang phyogs rgyud kyi mtha' 'khob ma btul na/ /las kyi dpa' bo chen por
mi rung bas/ /myur du ri bo gangs chen rgyud du song / /de na rigs gsum mgon po'i sprul pa yod/ /gcig ni bruM rje sprul pa'i chos 'phel lo/ /gcig ni rngog ston legs pa'i
shes rab bo/ /gcig ni khu ston brtson 'grus g.yung rung ngo / /gzhan yang thub pa mchog gis byin brlabs pa'i/ /sprul pa'i dge slong shin tu mang bar yod/ /de dag

thams cad khyod kyi sras su 'gyur/ /gangs can rgyud der bstan pa dar bar byed/ /der song chos kyi bya ba 'di ltar mdzod/ /rdo rje theg pa nang du dar bar mdzod/ /gzhung lugs
rgya mtsho phyi ru dar bar mdzod/ /bslab gsum rnam dag rang rang dar bar mdzod/ /las can brtags shing bcud kyis smin par mdzod/ /tshig gi spros pa mtha' nas chod par mdzod/
/shes rab rtogs pa nang nas rgyas par mdzod/ /'phrin las bzang po phyogs mthar khyab par mdzod/ /gdul bya yongs la phyogs ris med par mdzod/ /sgo gsum thub pa chen po
brtan par mdzod/ /gnyen po mi g.yo mgon po tshugs par mdzod/ /'gro drug thugs rje chen por brtse bar mdzod/ /'gro ba'i sdug bsngal thams cad sgrol bar mdzod/ /bslab pa
gsum gyis nyin mtshan phyug par mdzod/ /lha chos bdun gyi 'byor bas phyug pa'i tshe/ /gsang sngags lhun gyis grub par mchis 'o ang / /zhes gsungs pa la/ de ltar bla ma dang
yi dam rnams kyis bod kha ba can du 'byon par lung bstan pa na yang / a ti sha rang nyid bstan pa'i bya ba la gzhi ches pa dang / gnas brtan ratna a ka ra la sogs pa/
jo bo bod du byon pa la mi dga' ba rnams kyis tshor dogs pa dang / rdo rje gdan gyi rgyal po la sogs pa mi re re tsam gyis bshol btab pas/ gtsug lag khang mchod cing yam
yom du lus pa na/ lan cig jo bo rdo rje gdan du byon pa'i rjes su lo tsA ba gnyis kyis byon nas/ zhabs la gtugs te gdong mchi mas gang bzhin du gsol ba yang yang btab pas/
jo bos kyang bod du

'byon pa'i thag chod kyi zhal bzhes dang / gtsug lag khang gi gnyer gtad thams cad mdzad de/ gzhan gyi mig brid pa'i phyir res gar gshegs/ res 'ga' gshegs pa ltar mdzad nas/
bod du 'byon par chas pa na sku gsung thugs kyi rten dang / dpe rnams sprul pa'i mi gnyis kyis g.yag khyu gcig ded byung ste/ sa thag ring por 'gro ba la zar snga dgos
pa yin zer nas drangs song / nangs par jo bos/ gnas brtan ratna a ka ra la/ bod 'di rnams la gnas chen rnams kyi gtsug lag khang ston pa dang / mchod pa re skyel du 'gro
bas bde bar bzhugs pa zhu gsungs pas/ gnas brtan gyi zhal nas de ltar legs/ nged kyang rjes su 'jug par zhu zer nas/ gnas chen mang du byon pa'i rjes su/ gnas brtan chen
po/ nged mi dra'i gtsug lag khang du 'gro bas/ khyod shugs thag ring po la 'o brgyal gsungs pas/ gnas brtan gyi thugs la/ da bod du 'byon par snang snyam nas/ nag tsho la
tshe dang ldan pa khyod slob gnyer la 'ong zer nas nga'i paNDi ta rkur 'ong par snang / 'on kyang bod kyi chos rgyal byang chub sems dpa' de la sems brtse zhing / de'i mi
nor mang po chud zos pa dang / khyod kyang nga'i slob ma yin pas lo gsum spyan drongs/ de nas tshur spyan ma drangs na rgya gar yang bstan pa nub pa tsam du 'gro ba yod
gsungs pas/ nag tshos kyang khas blangs/ der jo bo'i zhal nas gser srang rnams khyer shog gsungs nas/ cha bzhir bgos te bla ma rnams dang / dge 'dun spyi dang / bi kra

ma'i rgyal po dang / gtsug lag khang rnams la bsngos/ gtad gnyer thams cad ratna a ka ra la mdzad de phyir ldog go /de yang jo bo dgung lo nga bdun bzhes pa stag gi lo la rgya
gar nas btegs/ kha cig nga dgu bzhes pa'i lcags pho 'brug la btegs pa dang / kha cig dgung lo re gcig la btegs par 'dod de/ snga ma 'thad par sems so/ /de nas jo bo dpon
slob mi dra'i gtsug lag khang nas rgya gar gyi sa'i mtha' la byon pa na/ mu stegs kyi gcer bu pa bco brgyad tsam rdzu 'phrul gyis nga rgyal la/ bod du sangs rgyas kyi
bstan pa dar ba la phrag dog gis/ der rdzu 'phrul gyis lhags nas/ jo bo dpon slob rnams la bar chad byed par brtsams pas/ jo bos sgrol ma'i bskyed rim gyis/ rengs par byed
pa'i jag chings mdzad de/ thams cad lder bzo bzhin du song / de nas bal po'i mthar phebs pa na/ mu stegs bsam pa ngan pas rang phung bar byas pa yin gsungs nas bye ma
la sngags btab ste tshong pa la bskur nas/ lam kha na gcer bu ba 'di 'dra ba yod pas bye ma 'di thor/ langs 'ong gis bred mi dgos/ nged kyis bcings pa yin gsungs/ tshong
pa rnams kyis de ltar byas pa grol te song ngo / /de nas 'phags pa shing kun tu phyags phebs pa na rgya gar nas khyer ba'i dngos spyad rnams dang / lha btsun pa'i bsu ba
gtso bo mi drug kyang der slebs/ dkon mchog mchod pa dang / bod lugs kyi gdan gyi bkod pa bzang po bshams/ jo bo ta la'i bsil grib la gral gyi gung la spyan drangs/ gtso
bo

gsum pa bya bas/ dkar yol 'brug rgyab gser srang lnga ri ba ja btso mas bkang ste phul bas/ 'di la ci zer gsungs/ bod kyi rab tu byung ba'i btung ba ja zer zhus pas shin tu
mnyes/ ja bu ram sogs kyis bsnyen bkur/ gtso bo mi drug gis rta mchog dkar po mthong smon rlung gshog bya ba/ rin po che sna tshogs kyis brgyan pa zhig dang / dar dkar po
yug re phul/ der dge bsnyen chos 'phel gyi sprul pa 'brog phrug cig gis/ li yul nas jo bo 'jam dpal rdo rje/ li'i rgyal po'i zhu yig dang bcas te phebs pas/ jo bo'i zhal
nas/ rten 'brel thams cad legs gsungs te shin tu mnyes/ dus der lo tsA ba rgya brtson seng bsnyel ba'i tshul bstan nas/ da ni u pA si ka yod/ /nga ni rang bzhin gnas su
'gro /mi la yid ches mi skye bas/ /shi ba skad du dur du skyol/ /nga ni 'od gsal sems kyi lus/ /'byung gnas de la thim nas 'gro /rgya bod gnyis su bya ba byas/ /kha ba can
du gcig gis chog /ces gsungs te mkha' spyod du gshegs so/ /de nas jo bo dpon slob bal po'i rgyal po grags pa mtha' yas kyis spyan drangs/ jo bo'i chibs glang po che mthong
smon bya ba rgyal pos gnang ste/ nga thang 'dir bhi ha ra zhes pa'i gtsug lag khang bzhengs pas/ 'byor pa ci dgos pa dang / rgya gar dang bod kyi rab tu byung ba'i grangs
'dzugs pa'i rgyu byin cig ces gsungs pas/ rgyal po dad de zhabs spyi bor blangs/ gang bzhed pa thams cad bsgrub par dam bcas/ sras padma'i snying po phul nas rab tu

byung / mtshan lha'i dbang por btags/ mkhas par gyur nas/ phyis thang bhi ha ra'i mkhan po mdzad do/ /de nas a ti sha dpon slob rnams bal bo'i rgyal pos skyel thung pa rta
pa brgyas bskor ba dang bcas te bal po rdzong la phyags phebs pa na/ der lha btsun pa'i rta pa sum brgya tsam bsu ba la gos dkar po 'ba' zhig gyon/ rgyan thams cad kyang
dkar po 'ba' zhig byas/ blon po chen po lha'i dbang phyug dang / lha'i blo gros dang / lha'i shes rab dang / lha'i srid 'dzin zhes bya ba bzhi la dar mdung dkar po thogs
pa bcu drug bcu drug gis bskor/ gzhan thams cad la yang ba dan chung ngu re dang / chu dar gyi gdugs nyi shu dang / pi waM dang / gling bu'i sgra snyan po khrol ba dang /
dpon g.yog thams cad kyang ngag mthun par dkon mchog gsum la skyabs su 'gro zhing / bod du sangs rgyas kyi bstan pa dar bar 'gyur ro/ /zhes pa'i kha brda bzang po byed pa
dang / a ti sha la gnod pa'i phas rgol thams cad bdag gis gzhom par bya'o/ /zhes dpa' bskyed pa dang / thams cad rta las mi 'bab par gral sgor mo zhig byas te/ dbus su
a ti sha chibs mthong smon rlung gshog gi steng na bzhugs te paNDi ta gzhan dang phan pa bzang po dang / paNDi ta birYa tsanDa dang / paNDi ta ye shes sgron me dang / lo
tsA ba gung thang pa la sogs pa rab tu byung ba'i rta pa sum cu rtsa lngas bskor ba dbus su bzhugs pa la mi rta thams cad kyis mgo nang du 'dud cing / blon po chen po bzhis
dbus su 'ong ste/ sngon rgyal po yon mchod zhal 'dzom pa'i thog mar/ mkhan po bo dhi sa twa'i drung du/

blon po rig pa can rnams kyis zer ma'i glu blangs pa ltar/ blon po rnams kyis glu mdzad pa ni/ lo zhes bya ba grags stong snyan pa'i glu dbyangs lo/ /a zhes bya ba skye ba
med pa'i gnas lugs yin/ /le zhes bya ba snang stong zung du 'jug pa'i glu/ /ma zhes bya ba byams pa'i 'gro ba yongs la khyab/ /lo de zhes pa de tsam thugs la bzhag 'tshal
lo/ /a lo la zhes pa skye ba med kyang gtam 'di gson/ /khyed rgya gar yul nas byon pa'i mkhas grub paNDi ta/ yid bsam pa bzhin du 'grub pa'i nor bu rin chen bzhin/ /bod
gsol ba 'debs pa'i rten du byon pa bka' drin che/ /zhes pa nas/ nged snying stobs chen po'i lha btsun drung nas 'ongs/ /lus rkang pa'i mthil nas tshangs pa man chad 'di/
/sems gus dang bcas te bla ma khyed la 'bul/ /lha khyed kyi 'phrin las gang dgos nged kyis bsgrub/ /rje rgyal po'i mnga' ris dpal gyi gtsug lag de/ /thugs mi skyo mi bsnyel
rang yul lags par 'byon par zhu/ /lha btsun byang chub 'od de lha dbang brgya byin ltar/ /'khor nye dbang lta bus bkur gnas mdzad cing lham me bzhugs/ /lo a le ma lo de
a lo la/ /zhes blon po rta pa sum brgya dang bcas pas/ rje'i snyan du glu dbyangs de phul ba dang / a ti sha chibs kyi steng na khru gang tsam 'phags te/ sku'i dkyil 'khor
mtshan dpes spras pa zhal 'dzum pa dang bcas pas/ a ti/ a ti/ pha la pha la/ shin tu bkra shis/ zhes sogs dang / 'di ltar rgyan dkar ba/ gos dkar ba/ tshig thams cad
dam pa'i chos

su 'byung ba/ blon po 'di dag gi lugs kyi chos kyi rgyal po lha btsun pa de lha'i dbang po brgya byin dang khyad par med par bzhugs nges/ zhes gsungs/ de nas blon po chen po
lha'i dbang phyug gis jo bo'i drung du thal mo sbyar nas/ bstan pa'i bdag po bod du byon lags sam sems can rnams la brtse bar byon lags sam/ /e ma dus gsum 'doms par byon
lags sam/ /shugs ring lam la bsnyel bar ma gyur tam/ /zhes zhus te/ spyan ras gzigs kyi sku rtsa phyag bzhi bcu pa bris ma thag cig phyag rten du phul ba dang / mgon po
shin tu mnyes nas/ de ma thag rab gnas mdzad cing / spyan ras gzigs dbang 'jig rten gsum gyi mgon/ /gzhan la phan phyir brtson pa'i go cha bsnams/ /thugs rje'i rang bzhin
dri med dkyil 'khor can/ /'gro ba'i sdug bsngal sel la phyag 'tshal lo/ /deng sang kho bo khyod kyi zhing 'dir mchis/ /thugs rjes 'gro ba'i don du skyob tu gsol/ /zhes
gsungs/ de nas blon po gzhan rnams kyis kyang / ras yug dkar po re phyag rten du phul lo/ /jo bo'i zhal nas/ kho bo da gzod zhing 'dir sleb par 'ong / /'khor ba'i nags su
bde ba ma mchis na'ang / /shugs ring lam la 'byung bzhi snyoms par byung / /chos rgyal 'khor bcas gzhi la bde lags sam/ /gsungs/ de nas thams cad ngag mthun par/ lha chen
po gdul bya'i dbang gis zhing gzhan du gshegs na'ang / phyis dkon mchog gi skyabs 'og nas lha btsun chen pos dbu bgyis/ blon 'bangs

thams cad bkra shis par yod ces zhus/ de nas jo bo chen po dpon slob rim gyis mtsho ma pham gyi 'gram du phyags phebs/ der chu sbyin mdzad pa la/ gung thang pas gzigs pas/
mtsho'i dkyil na kharsa pa Ni bzhengs pa'i phyag gi mthil nas hriHdkar po cig las bdud rtsi'i rgyun babs pas mtsho lud pa tsam du gyur pa/ yi dwags dpag tu med pas 'thung
ste tshim par mthong / de nas a ti sha mtsho ma pham 'gram du phebs zer ba mnga' ris skor gsum gyis thos/ de'i tshe mnga' ris na lo chen rin chen bzang po dang / bal por
ha su zhes mnyam par grags pas/ a ti sha bstan pa'i mnga' bdag bal po'i rgyal po lha pas zhabs spyi bor blangs pa/ bal po ha sus ma bzod par/ mnga' ris na mar rnal 'byor
'khyams po gtang nas/ a ti sha'i ched du mi nor de tsam btang pa las/ bal po ha su bos na/ da tsam mi nor chos gsum 'dzom pa gcig yong par yod de/ ces bsgrags kyang gnod
par ma nus/ de nas blon po lha'i blo gros mnga' ris su lha btsun pa'i drung du slebs nas zhu ba mdzad pa/ thams cad mkhyen pas bal por phebs/ bal po'i rgyal po 'khor dang
bcas pas bsnyen bkur zhing / rgyal po yab sras rta ba brgya'i tshogs dang / a ti sha'i 'khor paNDi ta chen po gsum/ gung thang pa la sogs pa sde snod 'dzin pa sum cu/ rgyal
po sa'i sa gha zhes pa rgya gar nub phyogs thams cad kyi bdag po/ rgyal srid spangs nas a ti sha'i thugs dam bskul ba'i rkyen mdzad du byon pa/ mdor na bsu skyel rta
pa bzhi brgya sum cu

rtsa lnga tsam mtsho ma pham pa'i 'gram na bzhugs nas skye bo'i tshogs dpag tu med pa'i don mdzad de/ ring por mi thogs par yang gling gser gyi lha khang du phebs par yod pas
thugs dgyes par zhu zhes zhus pas/ lha btsun chen po dgyes pa'i mthar thug nas/ ngas dad gus ma log par gsol ba rgyun du btab nas yun ring song ste/ da a ti sha dang mjal
ba yin/ mdang rmi lam na/ nub phyogs nas nyi ma'i dkyil 'khor gcig shar byung ba dang / shar phyogs nas zla ba'i dkyil 'khor nya gang ba zhig shar byung ba lhan cig tu
tshogs pas/ sprin dang khu rdul thams cad rang sar dengs/ skar tshogs gra ma nyams par 'dud par rmis pas/ zla ba de nga yin nam snyam yang / shar phyogs nas byung pa/ gang
yin kyang des go chod par snang / rmi ltas shin tu bzang gsungs/ de nas lha btsun pas yang gling gser gyi lha khang du rta pa btang ste/ lam po che dang / gnas thams
cad la byi dor dang / dar zab kyis brgyan te/ sku gsung thugs kyi rten dang / mchod pa'i bye brag bsam gyis mi khyab pa gshom du bcug gzhan yang phyogs kun du pho nya btang
ste/ jo bo la bsu ba'i phyir du skye bo'i tshogs dang / sde dgon rab tu byung ba thams cad bsdus pas/ lha btsun pa khu dbon gyis dka' spyad de tsam byas pa'i paNDi ta
de ya mtshan pa ci 'dra zhig blta'o zer nas/ lam ring thung thams cad du skye bo'i tshogs chen po 'dus/ lha btsun pas kyang 'khor rta pa drug brgya dang lhan cig tu byon
nas/ jo bo dpon slob spyan drangs/ der thams cad kyis jo bo la bltas pa na

paNDi ta dang / gung thang pa la sogs pa sde snod 'dzin pa dang / bal po'i rgyal po la sogs pa'i dbus na/ mtshan dang dpe byad kyis brgyan pa lham mer bzhugs pa mthong bas/
skyabs su mchi'o zhes pa dang / da ni 'jig rten gyi mgon po bod du byon no/ /bdag cag bod kyi sems can rnams la thugs rjes gzigs shig zhes dad pa phyogs gcig tu 'ur ba dang
/ lha btsun pas kyang / jo bo la/ bla ma rje btsun chen po'i zhal snga nas/ /rgya gar yul nas bod kyi yul du byon/ /shugs thag ring pa sku nyon ma mongs sam/ /'du ba
rnam bzhi'i sku bsnyun mi mnga' 'am/ /sku khams bde 'am dgyes par spyod lags sam/ /sku gsung thugs la gnod pa mi mnga' 'am/ /zhes gsol te/ bdag cag bod kyi skye bo phal cher
ni/ /bla ma dang bral rang dgar smra ba ste/ /kla klo'i spyod pa ma rung spyod pa rnams/ /a ti sha yis bzod par mdzad du gsol/ /zhes bod spyi'i bzod gsol dang / de nas
lo tsA ba la/ slob dpon tshul khrims rgyal ba'i spyan snga nas/ /re ba che bas bdag gi thugs dam zhus/ /thugs la btags nas rgya gar yul du byon/ /dka' ba mang po spyad
pa bzod par gsol/ /zhes gsungs/ de nas jo bo bod du 'gro don 'byung bar smon lam btab pa ni/ e ma ho/ dge slong byang chub 'od bdag gis/ /rtag tu bsam pa'i bla ma spyan 'drongs
pas/ /bod kyi yul du skyes bu dam pa 'di'i/ /gzhung lugs shin tu dar zhing rgyas par shog /ces zhus pas jo bo mnyes nas/ bod kyi sems can rnams kho bo la 'di

ltar dad pa che ba/ phan bde'i 'byung gnas dkon mchog gsum/ /nga'i gdul bya theg pa chen po'i rigs can 'di rnams la thugs rjes zung zhig gsungs nas/ khrom thams cad la gzigs
shing byin rlabs mdzad/ de nas mtho ling padmo gling du phebs nas/ a ti shas/ bal po'i rgyal po la/ khyod kyi thang bhi ha ra'i gtsug lag khang dang / lho phyogs su dge
'dun gyi 'du khang / rgya bod gnyis kyi rab tu byung ba la chos grwa legs par tshugs/ de'i sa brtags pa sogs rten 'brel thams cad kho bo rang gis tshar mod/ de'i nang du
de bzhin gshegs pa'i sku dgung lo brgyad pa'i tshad/ seng ldeng la rje btsun ma sgrol ma'i sku/ tsandan gye lde gu la spyan ras gzigs kyi sku/ gtsug tor dri med kyi sku
la sogs pa gang grub bzhengs/ de'i bkod pa la paNDi ta gsum gtong bas/ zla ba dgu'i nang du grub pa gyis/ rab tu gnas pa kho bo rang la brda sbyor gsungs/ de nas bal po'i
rgyal po'i 'khor bcas phyir ldog pa na/ lha btsun pas bsnyen bkur te/ rta sum cu rtsa gnyis dang / paNDi ta gsum la yang gser srang re phul te/ lnga brgya'i dus 'dir dam
chos rnam mang yang / /lam du 'gro ba brgya la srid pa tsam/ /bla mar bzhugs pa shin tu mang na yang / /a ti sha nyid gcig pu nyid du zad/ /bal po'i thang nas skyel du byon
pa legs/ /zhabs sla'i tshul du rta'i tshogs 'di dag 'bul/ /skye rga na 'chi'i chu bo rab soms la/ /rgyal po'i dregs pa spongs la gzhan don rten/ /zhes gsungs pas/ bal
po'i rgyal po dgyes bzhin du gser srang sum brgya/

sras lha'i dbang po'i lag tu gtad de/ lha btsun la phul nas/ bal po'i rgyal pos gsol pa/ rgyal rigs lus la rnam dag khrims ldan zhing / /sangs rgyas bstan la dpa' ba'i go gyon
nas/ /'jig rten sgron me bod du spyan drangs te/ /thams cad chos la 'god pa ngo mtshar che/ /bdag gis bskyed pa'i bu 'di rje la 'bul/ /bsam pa bzang po gser dang 'dra
ba 'di/ /chos rgyal bod du chos grwa 'dzugs pa la/ /gser srang sum brgya re zhig 'degs su 'bul/ /slad ma sangs rgyas bstan pa dar ba dang / /a ti sha yang phyogs 'dir yun
ring zhing / /bdag kyang 'phreng bas yun du 'grogs par zhu/ /zhes zhus te/ rgyal po paNDi ta gsum dang bcas pa bal por byon/ de nas a ti sha dpon slob lha btsun pas dbu
bgyis/ bsu ba'i rta pa dgu brgya'i 'khor dang / rnga dang rnga bo che dang / sil sbug dang / dkar dung dang / rag dung la lo paN spyan 'dren gyi rgyud bya bar grags shing
/ de la sogs pa rol mo'i tshogs dang bcas te rgyal po'i pho brang du spyan drangs bsnyen bkur te/ bod 'dir chos zab zab po las kyang / thog mar las rgyu 'bras la rten pa'i
chos kyis skyong bar zhu zhus pas/ jo bo'i zhal nas/ chos kyi gnad go ba'i gtam yin/ nan ltar zab pa las rgyu 'bras kho na yin/ yi dam gyi lha zhal mthong ba bas/ las
rgyu 'bras la yid ches na de nyid mchog tu gyur pa yin te/ gshin rje gshed kyi rnal 'byor pa dang / bi kra ma'i gnas brtan gyi lo rgyus gsungs nas/ de ltar mdzad pas mnga'
ris su paNDi ta

las rgyu 'bras par grags te/ kho bo'i ming tsam gyis kyang bstan pa la phan par byas gsungs nas mnyes/ de'i dus bod dbus gtsang gi mkhas pa phal che ba der tshogs te/ lta ba'i
gnad la sogs pa bstan pa rin po che las brtsams pa'i dri ba mang du zhus pas/ rang rang gi the tshom gyi dra ba chod par mdzad do/ /de nas lo tsa ba nag tshos/ da ni
jo bo bod du lo gcig las mi bzhugs pa'i chad so yod pas/ chos zhu ba rnams zhus shig ces lha btsun pa sogs la bskul bas/ jo bo la lha btsun pas gser srang sum brgya'i me
tog dang bcas te/ bod kyi yul 'dir theg pa chen po'i lam la log par rtog pa'i gang zag dge ba'i bshes gnyen gyis ma zin pa dag phan tshun rtsod cing / rang rang gi rtog ges
zab pa dang rgya che ba'i don la spyod pa la rtsod cing / so sor mi mthun pa dag mchis pas/ de dag gi the tshom bsal du gsol/ zhes pa dang / gzhan yang theg pa thun mong
pa'i dri ba gnyis/ pha rol tu phyin pa'i dri ba gnyis/ gsang sngags la dri ba gsum la sogs pa mang du zhus nas/ byams pa dang / klu sgrub nas brgyud pa'i gdams ngag bla
ma nyid kyis thugs nyams su bzhes pa/ tshig nyung la don rgyas pa zhig mdzad par zhu zhus pas mdo sngags gnyis ka'i gnad bsdus nas ston pas/ brjod bya yongs su rdzogs pa
dang / sems 'dul ba'i rim pa gtso bor mdzad pa lag tu blang bde ba dang / shing rta chen po gnyis kyi lugs la mkhas pa'i bla ma gnyis kyi gdams pas brgyan pa lugs gzhan
las khyad par du 'phags pa/

byang chub lam gyi sgron me rtsa 'grel mdzad/ yang lha btsun pas/ rgyud gsang ba 'dus pa/ man ngag ye shes zhabs lugs dang / gtso bo spyan ras gzigs kyis mdzad pa'i sgrub thabs
zhus pas/ gsang 'dus 'jig rten dbang phyug lha bcu dgu'i sgrub thabs mdzad de gnang ngo / /de'i tshe lo tsA ba rin chen bzang pos/ rgyal pos spyan drangs lugs/ dka'
spyad du ma'i mthar spyan 'drongs tshul dang / paNDi ta'i yon tan gyi khyad par mtha' yas pa/ sngar nas kyang rang phyogs su byon tshul rnams gsan pas/ dus ding sang nga
las yon tan che ba med dam/ paNDi ta byon kyang zhu rgyu tsam ma mchis/ lhag par yang paNDi ta de 'dul khrims dang mdo sde la rtsal du 'don pa gcig 'dug zer/ de'i rigs la
theg pa chen po gsang sngags kyi lugs 'byung ba shin tu dka' la gang zag bzang po zhig yin par shes/ rmi ltas la sogs pa'ang bzang / cung zad cig bsus nas bsnyen bkur ba
bab snyam du sems pa'i/ de nub rmi lam na mi reng dkar po zhig byung nas/ kho bo sems can gyi don la byas yus che/ 'on kyang rgyal ba spyan 'dren pa la dka' spyad du ma
byas/ da dung mi shes pa yang zhu rgyu mang po mchis/ lo tsA ba thos rtags zhi zhing dul ba bya ba yin/ rgya bod kyi lo paN thams cad kyi yon tan dril kyang paNDi ta'i gzhung
gi yon tan mi rdzogs/ bod 'di kun man ngag gi sna rtses 'dul ba yin/ man ngag thams cad bod kyis mi lon zer nas gtam dri long med par yal nas song / lo tsA ba gnyid

sad pa dang / paNDi ta de snying rje che ba zhig yod par 'dug sna la thugs rje chen po 'ong ba de bzang snyam/ de nas nangs par thag ring po nas bsus te/ sku'i spyod pa la
bltas pas chog mi shes/ rim gyis rang gi khang par spyan drangs nas bsnyen bkur bar bzhed pa la/ paNDi ta dang / khong rang stan mnyam pa tsam bshams/ de nas paNDi ta nang
du byon pa dang / lha khang 'og na theg pa thun mong gi lha bod lugs su bzhengs pa yod pa la phyag la sogs pa saMskr-i ta'i skad kyis yan lag bdun pa mdzad de/ lha re la
bstod pa tshig bzhi pa re mdzad cing 'dug de bzhin du bar khang na theg pa chen po'i lha sku mang po yod pa dang / gsum thog na gsang sngags bla med kyi lha sku mang po
yod pa la'ang yan lag bdun pa phul nas/ lha re re la rang rang gi rgyud dang mthun pa'i bstod pa tshigs su bcad pa tshig bzhi pa re mdzad/ der lo tsA bas saMskr-i ta'i skad
snyan po de thos pas snyan ngag phul du phyin pa 'dug pa dang / sngar ma gzigs pa'i lha ris rnams la'ang bstod pa mdzad pas/ theg pa chen po la'ang de 'dra na/ dang tshugs
nye ba 'khor yin nam snyam pa la brten nas/ rang gi stan la 'brid thebs gsum byas/ mthar stan med pa tsam du nga rgyal skyungs/ de nas bsnyen bkur te lo tsA bas/ rgya
gar gyi lo rgyus mang po dris pas/ sgro bskur med pa tshar ba lan du byung / de nas yon tan gang la mkhas zhus pas/ khyed thun mong pa la zer ram/ thun mong ma yin pa
la zer gsungs/ lo tsA bas thun mong ba la shin tu mkhas/ thun mong ma yin la 'dri ba yin nam gsung bar go nas/ thun mong

ma yin pa la lags mod zhus pas/ kho bo 'di dang 'di la'ang mkhas gsungs nas/ lo tsA bas rna bar ma thos pa'ang mang po bton nas byung / der lo tsA ba'i nga rgyal thams cad
zhi/ de nas paNDi ta'i zhal nas/ 'du bla/ mdo sde/ mngon pa/ gsang sngags la sogs pa du ma las brtsams te/ 'di shes sam 'di shes sam zhes dris pas/ kho bo de la'ang mkhas
zer ba min pa ma byung / paNDi ta de la shin tu mnyes nas khyed lta bu yod pa la kho bo bod du 'ong mi 'tshal ba 'dug pa la zhes pa'ang gsungs/ yang lo tsA ba de dag thams
cad gdan thog gcig tu hril nas nyams su len pa ji ltar byed gsungs pas/ lo tsA ba na re/ theg pa ma 'dres so sor gsal/ /bya ba khyed la ma 'dres par/ /rang sar nyams su
len lags mod/ /zhus pas/ jo bo'i zhal nas/ lo tsA ba ngan par thal/ bod la kho bo dgos par 'dug gsungs nas lan gzhan mi smra bar bzhugs/ de'i nub mo lo tsA bas nam thun
gsum du bgos nas/ gnas gsum du rim gyis theg pa'i mtho dman dang bstun te bsgoms pas/ khong gi spyod pa thams cad paNDi tas mkhyen nas/ nangs par lo tsA ba tsab ta tsob
ta mang pos ci bgyi/ gang zag dam pa rdo rje'i gdan non dgos pa yin gsungs/ der lo tsA bas/ theg pa'i nyams su len lugs zhus pas/ lo tsA ba/ des mi 'ong gsungs/ 'o na khyed
rang ji ltar mdzad lags zhus pas/ ci zer/

gnas gar sdod/ grogs su dang 'grogs/ spyod lam ci byed kyang 'dul khrims la gzhi byas la/ sems can thams cad ma yin pas der bsgom dgos/ ma ltar dag snang sbyongs/ lha skye
med yin pas der sgoms/ 'dril ma shes na snying po mi lon zhes gsungs nas/ 'di skad du/ khrims ni yon tan kun gyi gzhir/ /rang gi ston pas legs par gsungs/ /snying rje chen
po dang 'brel ba'i/ /byang chub sems ni mchog tu bsngags/ /bzang rtog mtshan mas ma bcings pa'i/ /bskyed rdzogs zung 'brel nges 'tshang rgya/ /skyes bu chung dang cher
gyur pa'i/ /bya ba 'di yin 'bring po la'ang / /mi rtag brtson pas bskul ba gces/ /rang dga' spangs nas rgyal ba'i bka'/ /rgyas par 'byed pa mkhas pa yin/ /snying por bsdus
nas nyams len pa'i/ /skyes bu de ni bzang por grags/ /las 'bras khyad du mi gsod pa'i/ /bag yod can de btsun par bzhed/ /kun shes gcig sdug mkhas pa'i skyon/ /lag len mi
byed 'chal ba yin/ /blang dor mi byed btsun po'i gsog /shes par mdzod cig rin chen bzang / /thugs rje chen pos bskul bar zad/ /ces gsungs/ lo tsA bas dam par shes nas/
lha yi lhar gyur paNDi ta/ /rnam dag sku mchog khrims kyis spras/ /don gnyis 'byor pa'i nor gyis phyug /grol nas 'dren par kho bos 'tshal/ /kho bo'i lung rigs sgron me yis/
/sbas pa khyod kyi yon tan mthong / /sngon chad tshig dang 'gal na yang / /da ni khyod bzhin nyams

su len/ /zhes bstod do/ /gzhan yang mdo sngags kyi chos rang rang gi skal ba dang 'tshams par gnang ste/ bod log par lta ba lung rigs kyis tshar bcad/ the tshom za ba spang
blang gi mig phye nas bstan pa ches gsal bar mdzad do/ /de ltar na jo bo chen pos chos kyi rgyal po lha btsun pa sogs kyi thugs dgongs rdzogs par mdzad nas/ bal po'i rgyal
po paNDi ta dang bcas pas gtsug lag khang bzhengs tshar ba'i zhu ba byung ste 'byon du nye ba na/ jo bo chen po dgung lo re gcig bzhes pa'i dus/ bla ma dang yi dam gyis
lung bstan pa'i bshes gnyen ston pa rang lo so dgu bzhes pa/ dang por yang gling gser gyi lha khang du mjal nas byin gyis brlabs pa'i tshul ston pa'i rnam thar gyi skabs
su 'byung la/ de nas bshes gnyen ston pa dang / lha btsun pas/ jo bo rgya gar du 'byon du ma ster/ dbus kyi rgyal khams su bsu ba gnad la dgar ba'i spring yig tshigs su
bcad pa bcu dgu pa btang / bod ston rnams la slob ring la thabs du mas jo bo'i thugs dang bsrings te/ rgya dpe rten gsum la sogs pa'i gzhi thams cad bal por ma bkur/ de'i
dus jo bo'i phyag phyir gung thang pa/ sa'i sa ka u pA si ka e la bha ri la sogs pa dpon slob nyi shus bal por byon nas/ mu stegs bcings pa'i mchod rten nag po bzhi mdzad/
u pA si kas/ bkra shis pa'i mchod rten dkar chen zhes pa che ba gcig bzhengs/ gung thang pas/ jo bo yab sras zhal sprod kyi ras bris che ba gcig u pA si kas/ jo bo'i
sku la lha btsun pa dang /

gung thang pa ldem du byas pa gyang ris la bkod de rab gnas la sogs pa zhag nyi shu rtsa gnyis la tshar bar mdzad do/ /de nas jo bo rgya gar du 'byon par bzhed kyang / u pA
sa ka dang / bod kyi bsod nams kyi mthus/ slar yang mang yul du byon nas/ lha khang keng ru bya ba bzhengs/ de nas lha btsun pas dbus su spyan drangs te las stod du phebs/
bod ston rnams kyang der byon/ gtsang gi sa cha rnams su bod kyi rdo rje gdan dpal sa skya dang / snar thang la sogs pa lung bstan mang du mdzad de/ lo phyed bzhugs/ de
nas bsam yas/ thang po che/ lha sa rnams su lha btsun bo dhi rA dza/ khu ston rngog legs shes rnams kyis rim gyis spyan drangs nas chos mang du gsungs/ gsang phu la sogs
pa lung bstan/ khyad par lha sar ka ba bum pa can gyi nye 'khor nas rgyal rabs ka bkol ma mkha' 'gros lung bstan nas bton/ de nas rngog byang chub 'byung gnas gyis yer
par spyan drangs/ dus der bka' gdams glegs bam gyi zhu lan phal che ba rngog gis zhus nas gnas der mdzad/ de nas dpang ston gyis snye thang du spyan drangs/ lo ngo dgu bzhugs
pa'i lo drug gi bar la 'gyur mang po dang / rgyud sgrub thabs/ man ngag sogs gang la gang 'dul gyi chos gsungs/ rin po che sna lnga'i me tog gi char babs/ lo gsum mam/
ngo bzhir mkha' 'gro'i dbus su rdo rje'i glu rnams gsungs/ de rnams su yang yi dam dpag tu med pa'i zhal gzigs pa sogs rgyas par lam yig tu gsal lo/ /mdor na

gangs ri'i khrod du bstan pa snga dar la mkhan chen zhi ba 'tsho/ slob dpon padma sambha ba/ slob dpon ka ma shi la rnams bka' drin ches shin tu che la/ bstan pa phyi dar la/
lta spyod log par smra ba 'ga' zhig shing rta chen po'i gzhung rnams la nyams len gyi gnad med pa'i bshad chos su bsam zhing / nyams len snying po'i don ston pa'i man
ngag zur du yod par 'dod pas/ bshad pa dang sgrub pa'i chos don tha dad du 'dzin pa dang / sdom pa gsum 'gal bar bsams nas tshul khrims kyi bslab pa khyad du gsod pa dang
/ lam phyogs re bas thar pa thob par 'dod pa rnams 'gog pa la/ dpal ldan a ti sha nyid kha ba can pa thams cad la bka' drin che ba yin te/ rgyal ba'i gsung rab thams cad
kyi gnad bsdus pa/ shing rta chen po klu sgrub dang / thogs med gnyis kyi lam srol/ rnam pa thams cad mkhyen pa'i sar 'gro ba'i skye bo mchog gi chos lugs/ skyes bu gsum
gyi nyams su blang ba'i rim pa ma tshang ba med par bsdus pa byang chub lam gyi sgron me'i sgo nas skal ba dang ldan pa rnams rim gyis sangs rgyas kyi sar khrid pa'i lam
ma nor ba gsal bar mdzad pas bka' drin che ba yin no/ /de yang spyir rgyal ba'i lung gi bstan pa thams cad sde snod gsum du 'du bas/ rtogs pa'i bstan pa yang bslab pa gsum
du 'du la/ tshul khrims kyi bslab pa ni/ ting nge 'dzin gyi bslab pa sogs yon tan thams cad kyi rten du gsungs shing / ting nge 'dzin dang shes rab kyi bslab pa ni/ byang
chub mchog

tu sems bskyed nas/ pha rol tu phyin pa drug sogs la gtso bor slob pa byang chub sems dpa'i lam dngos yin zhing / rdo rje theg pa nyams su len pa rnams kyis kyang dbang bskur
rnam dag thob nas dam tshig dang sdom pa bsrung ba/ bskyed rdzogs nyams su len pa rnams thabs kyi cha nas khyad che yang / 'dul lugs kyi dbang du byas na bslab pa gsum
du ma 'dus pa med pas/ des na jo bo chen po 'dis bstan pa thams cad 'gal med du gsal bar mdzad do/ /de lta bu'i bla ma yon tan rgya mtsho lta bu mnga' ba de'i rnam thar/
sangs rgyas dang byang chub sems dpa' rnams kyi yul du gyur pa/ so so skye bo blo dman pa dag gi yul ma yin zhing / yi ge nyung ngu dag gis kyang rtogs par dka' la/ mthong
tshod tsam zhig bris na'ang mang pas/ 'dir ni zur tsam zhig brjod pa ste/ rnam thar rgyas pa don du gnyer na bla ma dang yi dam gyi lhas lung bstan pa dngos grub kyi 'od
zer dang / lam yig dam pa chos kyi 'byung gnas chung ba dang / chos kyi 'byung gnas che ba la gsang skor du grags pa rnams ston pas mdzad pa dang / de rnams dang phyogs
mthun pa lo tsA bas bstod pa brgyad cu pa dang / thun mong ma yin pa rnams bka' gdams glegs bam du skyes rabs nyi shu rtsa gnyis gsungs pa/ jo bo yab sras gnyis ka'i rnam
thar shugs la rgyas par 'byung ba rnams su shes par bya'o/ /de ltar skal ba dang ldan pa rnams la mdo sngags kyi gzhung gdams ngag ma lus pa bstan nas/ bstan pa'i srol
nub pa rnams gsar du btsugs/ srol

cung zad yod pa rnams 'phel bar mdzad/ log par rtog pa'i dri mas sbags pa rnams legs par bsal te/ bstan pa rin po che dar zhing rgyas par mdzad nas dgung lo don gsum shing
pho rta'i dbyug gu zla ba'i tshes nyi shu la dga' ldan du gshegs pa lam yig tu gsungs kyang / ston pa'i gsung gi gral tshes bco brgyad la byon par bzhed de/ dga' ldan du
rje btsun byams pa'i drung du lha'i bu nam mkha' dri ma med pa zhes bya bar gyur te/ bka' gdams pa'i bla ma dam pa rnams kyi gsung las/ bskal bzang 'di la rje btsun byams
pa'i rjes su/ rgyal ba seng ge 'byon par gsungs pa de jo bo rje yin par bzhed do/ /lnga pa de'i rjes su slob pa'i bshes gnyen byon tshul la gnyis/ rgya gar du byon tshul
dang / bod du byon tshul lo/ /dang po ni/ rgya gar/ kha che/ u rgyan/ gser gling / li yul/ bal po rnams su dngos slob paNDi ta dang / grub thob du ma dang / de dag gi yang
nying slob bsam gyis mi khyab pa zhig byon la/ bi kra ma shi lar yang slob ma paNDi ta ratna kirti/ ta thA ga ta rakShi ta/ su ma ti kirti/ bai ro tsa na rakShi/ bA lo
ka na kA shI la sogs pa sum cu tsam yod kyang / thun mong ma yin pa'i slob ma lnga ni/ paNDi ta chen po bi to pa/ dharmA a ka ra ma ti/ dbu ma seng / bshes gnyen gsang ba/
sa'i snying po rnams ni jo bo dang rtogs pa byin rlabs mi mnyam yang / mkhyen pa mnyam pa tsam du grags so/ /gnyis pa bod du byon tshul ni/ gangs ri'i khrod 'dir rab tu
byung ba dang skye bo phal che

bas chos thob cing bka' drin gyis khyab pa las/ de rnams kyi nang nas chos brgyud 'dzin pa la slob ma grags che ba byon tshul dang / slob ma mchog byon tshul lo/ /dang po ni/
mnga' ris skor gsum nas lha byang chub 'od dang / pho brang zhi ba 'od/ lo chen rin bzang / rgya brtson seng / nag tsho lo tsA ba/ lo chung legs shes/ mang yul lo tsA
ba grags 'byor shes rab/ 'bro lo tsA ba shes rab 'od/ lo tsA ba dge blo/ lo tsA ba shAkya blo gros/ go mi bsgom chen/ 'dul 'dzin gzus rdo rje rgyal mtshan/ gnas brtan gser
bzo rnams byon pa las/ lha btsun pas jo bo chen po'i chos mang du mkhyen/ 'jig rten dbang phyug gi zhal gzigs/ mngon shes lnga thob bo/ /lo chen rin chen bzang po ni/ rigs
kha che'i g.yu ri g.yu sgra bya ba/ yab gzhon nu dbang phyug yum cog ro kun bzang shes rab brtan ma/ lcam sring bzhi yod pa'i gcen shes rab dbang phyug gi gcung rin chen
dbang phyug tu sku skye ba bzhes/ dgung lo bcu gsum la mkhan po legs pa bzang po las rab tu byung ste/ mtshan rin chen bzang por gsol/ de'i mod la 'dul ba rgya cher 'grel
thugs su chud/ de nas rgyal po'i bkas kha cher byon/ lo tsA mkhas par bslabs/ paNDi ta ka ra rnam gsum sogs rgya gar gyi paN grub du ma la gtugs/ theg pa mtha' dag gi
chos la sbyangs/ bstan pa la bya ba cher mdzad/ a ti sha dang pu rangs su mjal te/ gu ge khri thang pas mdzad pa'i lo chen gyi rnam thar las/ dgung lo brgyad cu rtsa bdun
la mjal bar gsungs/

ji ltar mjal ba'i tshul sogs ni gong du bshad pa ltar yin la/ gzhan yang yo ga gsang 'dus/ bde mchog sogs kyi dbang dang rgyud kyi bshad pa/ man ngag sogs theg pa gong 'og
gi chos mtha' dag gis thugs tshim par mdzad/ rdo rje rnal 'byor ma'i byin rlabs gnang bas rtogs pa khyad par can 'khrungs pas lhag par dad de/ lha rten dang dpe ma gtogs
pa gang yod phul/ jo bos dbus su lo tsA la 'gro dgos gsungs pas/ nga rgas pas mi nus zhus/ 'o na sgrub pa bgyis gsungs pas mnyes te/ lo tsA ba chen po la paNDi ta'i bla ma
drug cu yod kyang / jo bo nyid ma gtogs pa gzhan rnams kyis sgrub pa la ma chud/ de nas lo tsA bas sgo gsum rim du byas pa la/ dam bca' ba'i yi ge gsum bris te sgrub pa
mdzad pas/ gsang 'dus dang bde mchog gi zhal gzigs/ dgung lo dgu bcu rtsa brgyad la dgun zla tha chung gi tshes bcu bdun skar ma rta pa yod pa'i nyin mkha' spyod du gshegs
par gu ge khri thang pas gsungs so/ /rgya brtson seng gtsang stag tshal du 'khrungs/ rten dge bsnyen zer te phyis rab tu byung ba mdzad/ rgya gar du jo bo la chos mang
du gsan/ 'jam dbyangs kyi sprul par chos kyi 'byung gnas su bshad cing bal por sku gshegs/ lo tsA ba nag tsho ni/ yul gung thang / gdung nag tsho/ mtshan tshul khrims rgyal
ba/ 'dul ba 'dzin par grags/ rgya brtson seng la mngon pa mkhas par bslabs/ dgung lo nyer bdun la rgya gar du jo bo chen po spyan 'dren

du byon/ lo bcu dgu'i bar tshul bzhin du bsten/ thun mong gi yon tan rnams rdzogs par mdzad/ nag tsho snye thang nas mnga' ris su 'byon khar/ jo bos bslab bya mang du mdzad
de/ dam tshig gsum bkod kyi sku phyag tu bzung nas byin rlabs mdzad/ 'dul ba mdo rtsa dang / gsang ba 'dus pa'i rgya dpe dang / 'gro chos su thun mong ma yin pa'i spyan
ras gzigs kyi sgrub skor sogs sbas chos nyi shu gnang ste lung bstan mang du mdzad/ jo bo rang gi sku mthe bong tsam seng ldeng la bris te ga'ur bcug nas gung thang pa'i
dpung pa la btags/ mnyes mnyes rgya cher mdzad/ jo bo la gung thang pas kyang lan gsol te phyi bzhag rnams 'brom la bzhag rnal 'byor pas kyang nag tsho la bslab bya ji ltar
mdzad pa'i tshul rnams/ snye thang du mdzad pa'i zhu lan dang / rnal 'byor pa'i bstod yig tu grags par gsal lo/ /de nas mnga' ris su byon nas lung bstan pa bzhin sgrub
pa mdzad pas/ 'jam dpal rdo rje/ sgrol ma/ yi ge drug pa rnams zhal gzigs/ mngon shes kyang mnga' la/ de las slob brgyud phyag sor ba sogs byon tshul 'og tu 'chad do/ /lo
chung legs shes ni 'khrungs yul mnga' ri pu hrang pa/ bal por thang bi ha ra bya ba rgyal pos bzhengs pa'i gtsug lag khang du rngog rin chen rgyal mtshan gyis zhus sna
byas te mjal/ rdo rje 'byung ba/ gtsug dgu/ khams gsum rnam rgyal gyi dkyil chog bstod 'grel dang bzhi'i rgya dpe/ gsang 'dus kyi chos skor zhu ba'i rten du phul nas/ jo
bo dang / lo tsA bas

bsgyur/ de nas yo ga rnams gsungs te bod du jo bo'i yo ga'i 'khor 'dus pa dang po lo chung legs shes yin gsungs/ lo tsA ba dge blo ni/ lo chen gyi slob ma rig pa can gyi khye'u
lnga'i nang nas/ gnyis kha cher tshad pas grongs/ gsum ni smra lo tsA ba dge ba'i blo gros/ mang wer gyi lo tsA ba byang chub rtse mo/ ljang lo tsA ba rin chen gzhon
nu dang gsum las/ 'di nyid dang po ste/ lo chen la mkhas par sbyangs/ jo bo chen po'i drung du chos mang du zhus yun ring du bsten/ lam sgron sogs 'gyur mang du mdzad do/
/go mi sgom chen ni/ jo bo la lo chen gyi rnal 'byor rgyud kyi skor gsan pa'i dus su sbyong rgyud dang / gtsug dgu'i dbang dang / rgyud kyi bshad pa sogs gsan te da lta
yang go mi nas brgyud pa kun rig sogs bsnur lugs su grags pa rnams so/ gzus rdo rje rgyal gyis dang por klu mes can du byon te mdo rtsa 'grel pa dang bcas pa sogs 'dul ba'i
gzhung rnams la mkhas par sbyangs/ de nas jo bo'i drung du theg pa che chung gi chos mang du gsan te/ ngas bslabs pa'i chos thams cad kyang lam du song gsungs/ 'di la
bu chen bzhi ste/ stod du zhang zhung pa rgyal ba'i shes rab/ 'dzim pu gzhon tshul/ dbus su 'brom seng dkar/ bstod pa ye shes bla ma/ de rnams kyi slob ma rgya 'dul 'dzin
yin la/ 'dis dgung lo brgyad cu rtsa lnga bzhugs/ grwa ba 'dul ba'i bshad nyan pher ba stong phrag lhag pa sogs byung ste/ bod du 'dul ba'i bshad grwa rnams dang / 'dul
'dzin gser ri'i phreng ba lta bu byon pa rnams

phal cher 'di las mched cing / a ti sha nas brgyud pa'i chos skor la nyams len mdzad pas slob brgyud du gyur pa yin no/ /gzhan yang glo bo'i yul nas ston pa yang rab sogs dang
/ gtsang stod nas grags ston che chung gnyis/ legs 'brel che chung gnyis byon/ gtsang smad nas 'gar mgos yol gsum zhes grags che bas/ de dag gi lo rgyus cung zad bshad
na/ rong pa 'gar dge ba gsal gyis jo bo la mdo sngags kyi chos mang du zhus/ khyad par lU hi pa'i dbang bka'/ lha sbas kyi 'grel pa la brten pa'i bshad bka'/ chos tshan
dgu la sogs pa'i rdzogs rim yongs su rdzogs par gsan nas/ des lha rje bstod pa/ steng pa zla gsal sogs la brgyud do/ /rje 'gos ni/ rus 'gos/ yab yum rus gcig pas khug pa/
lhas phug tu 'khrungs pas lhas btsas te/ gyi jo zla ba'i 'od zer dang 'grogs te rgya gar du byon/ spyir paNDi ta bdun cu/ mkha' 'gro'i bla ma gnyis la chos gsan/ de'i tshe
paNDi ta mnyam po la'ang / 'dus pa la kha zin che bar snang bas/ thog mar gsang 'dus la slob gnyer mdzad de/ 'dus pa la mkhas pa'i paNDi ta bcu tsam bsten pa'i nang nas/
yul bhaM ga la'i mkhas pa chen po dI paM ka ra zhes rgya gar du 'dus pa gsan pa'i dpon slob yin la/ jo bo'i gsang 'dus 'phags skor thams cad mnga' zhing / bod du yang
chos mang du gsan te rtsa ba'i slob ma yin/ spyir sngags thams cad/ khyad par du gsang ba 'dus pa la mkhas par grags/ 'di la slob

ma rgyud kyi ka ba tshugs pa bzhi/ man ngag gi gdung theg pa brgyad/ las tshogs dang 'phrin las la mkhas pa lcam dang gral ma ltar dpag tu med pa byon no/ /yol chos dbang ni/
sku mched gsum ste/ yol drang srong / yol thog 'bebs dang gsum ka jo bo'i dngos slob tu gtogs pa yin yang / 'dir dang po ste/ jo bo gtsang nyang tsho gnas su phebs dus/
jo bo'i zhal nas/ da nangs tho rangs nam mkha' la hriHdkar po sgra dang bcas pa cig byung / bcu gcig zhal gyi sku li ma 'di la phog de las 'od 'phros bod thams cad 'od
kyis khyab nas 'od de ban chung gzhon nu zhig la phog pas/ de'i sgyu lus 'od gsal du shar ba rmis gsungs/ nyi ma rtse shar la yol chos dbang btsun chung lo bcu drug lon pa
gcig gis dar dang gser phul/ bdag la thugs rje chen po'i gdam ngag zhig zhu zer bas/ jo bo dgyes nas bcu gcig zhal gyi sku de yang gnang / spyan ras gzigs dang / rta mgrin
sogs kyi chos skor rnams snga phyir rdzogs par gnang / thugs rje chen po zhi khro mang du zhal gzigs te dngos grub brnyes so/ /gzhan yang stod lung gnam gyi rdzing kha
ba/ mal shes rab sems pas jo bo la yun ring du bsten te/ bsgoms pas smin mtshams nas 'od zer byung / de'i rjes sems bcug nas bsgoms pas zhing khams mang po mthong ba byung
ste/ jo bo la lam du 'gyur ram zhus pas/ zhi gnas kyi cha mthun yin/ bla ma mtshan nyid dang ldan pas zin na lam du 'gyur gsungs/ yang lan cig snye thang na/ jo bo'i
gzim chung du khong

rtogs pa 'bul ba la/ khu ston gyis lkog nyan byas pas/ sa thob pa tsam du mngon te/ khong phyir byung ba'i rjes/ khu ston gyis jo bo la/ de su lags/ rtogs pa ji tsam du 'dug
zhus pas/ mal shes rab sems dpa' bya ba theg pa chen po'i sbyor lam dro la nye bar 'dug gsungs/ de gar song zhus pas/ kho rkang mgyogs kyi dngos grub thob pas rlung shod
ngar gyi la la slebs song / rang sgreng la 'gro bar 'dug gsungs/ 'dis stod lung tsha thog gi dgon pa btab ste/ spyan snga'i rab byung mdzad pa'i mkhan po yin no/ /dbus
nas khu rngog 'brom gsum grags che bas de rnams kyi lo rgyus 'og tu 'chad la/ gzhan yang rngog byang chub 'byung gnas/ rlan ye shes shes rab/ zhang sna nam rdo rje dbang
phyug gsum la/ theg chen gdung rgyud rten mdzad gsum du grags/ ka ba ston pa shAkya dbang phyug rag shi ston pa tshul khrims gzhon nu/ rma ston pa shAkya byang chub/ dar
ston pa byang chub dpal/ sba ston pa g.yu rung rin chen/ gar mi ston pa yon tan g.yu rung / rgyus ston pa chos kyi rgyal po/ bang ston chos kyi rgyal mtshan/ 'dang 'jang
ston pa/ zhang sna chung ston pa/ lhab mi ston pa shes rab 'od zer te dbus kyi ston chen bcu gcig go /zhang btsun yer pa ba ye shes 'bar/ sa phug pa zhu sgom/ mkha' ru ba
chen po grags pa snga ma ste sgrub pa rtse gcig tu mdzad pa gsum mo/ /gzhan yang rngog sgom yon tan rgyal po/ sgom pa dad pa bla ma/ rnal 'byor pa g.yung drung rgyal mtshan/
sum pa mthu chen/ sgro arYa byang chub/ khu sengge

rgyal mtshan rnams byon cing / zhang btsun yer ba pa ye shes 'bar ni/ rje btsun byams pa la chos gsan par gsungs shing / po to pa'i gnas kyi slob dpon yin la/ phyis kyi zhang
yer 'bar ba rten skya bo bla ma zhang gi bla ma dang mi cig la/ de rnams jo bo chen po'i thun mong ma yin pa'i slob ma yin no/ /gzhan yang mar pa lo tsA la dbang rin chen
phreng ba gnang / khyung po rnal 'byor la sems bskyed/ byams chos/ bde mchog gsang 'dus/ gshed bskor dang bcas pa gnang / mar pa do ba dang / pu hrang lo chung la bde
mchog gi bskor rnams gnang / ba ri lo tsA la sgra'i skor rnams gnang ste/ mdor na gangs ri'i khrod 'dir skyes mchog kun la bka' drin gyis khyab par mdzad do/ /khams nas
rnal 'byor pa chen po dpal ldan dgon pa ba/ rnal 'byor pa shes rab rdo rje/ phya dar ston pa dang bzhi la khams pa sku mched bzhi zhes grags pa de rnams kyi lo rgyus cung
zad brjod na/ rnal 'byor pa chen po 'khrungs yul mdo smad tsong kha yos bu lo ba/ gdung rus lung / mtshan byang chub ran/ lo sum cu rtsa gnyis la dbus su byon/ jo bo dang
thog mar mang yul bzor gnas su mjal/ lo dgu bsten/ dpal ldan dgon pa ba/ mdo khams stod kyi ldan ma sga pa'i sgrol ma lha khang pa/ gdung rus 'dzeng / 'brug lo pa/ mtshan
dbang phyug rgyal mtshan/ mdo khams nas dang po kaM po ri pa bya ba'i grub thob gcig la gtad nas byon/ mnga' ris na paNDi ta byon 'dug bya ba gsan pas/ jo bo dang nya
mtsho gnas

rnying du mjal/ rnal 'byor pa dang gnyis la jo bos thun mong gi chos bzhis rgyud snod rung du mdzad nas/ lha 'di dang las 'brel 'dug gsungs te/ dam tshig gsum bkod kyi sgrub
thabs gnang nas bsgrubs pas/ bzlas pa stong phrag brgyad brgyad song nas zhal gzigs/ jo bo lo dgu bsten/ rnal 'byor pa shes rab rdo rjes jo bo lo lnga bsten cing / phyis
rngog legs shes dang lhan du bzhugs te gsang phur sku gshegs so/ /phya dar ston pas kyang jo bo lo lnga bsten te snye thang du bod ston rnams kyis phar phyin gsung ba zhus
pas/ thog mar paNDi ta'i bshad lugs dang / de nas jo bo nyid kyi bzhed pa/ ston pa bzhi'i sgo nas khrid tshul gsungs pas/ phya dar ston pas zin bris su btab pas shin
tu legs pa cig byung / phar phyin khams lugs mar grags te/ khong phar phyin la rtsal thon par gsungs/ gnyis pa chos brgyud 'dzin pa'i slob ma mchog byon tshul la gsum/ bshes
gnyen ston pa byon tshul/ dge bshes gsang phu ba byon tshul/ nag tsho'i rjes slob byon tshul lo/ /dang po ni/ de rnams kyi nang nas jo bo chen po'i chos kyi brgyud 'dzin
pa'i mchog 'brom ston pa rgyal ba'i 'byung gnas yin te/ 'khrungs yul byang rtsa dgye mo phyogs su mdzad/ gdung rus 'brom gyi nang tshan brag gsum/ yab yab bsher sku bzher/
ltag sku bzher/ yum khu rdo 'od bza' gnyis kyis sras su shing pho 'brug la 'khrungs/ gzhur zhang po'i sar g.yung chos mgon la klog bslabs/ slob gnyer mdzad kyin yod
pa'i dus/ rgyal

gyi zhang chen po la dge bsnyen gyi sdom pa blangs/ de nas dgung lo bcu bdun bzhes pa la/ se btsun dbang phyug gzhon nu khams nas yar byon/ rgya gar du 'byon par bzhed de/
bal yul bar byon/ lo gcig na slar log pa dang mjal khrid par zhus pas/ sang red shog gsungs bas/ tshong pa dang 'grogs te byon/ khams su lo hril po bcu dgu se btsun la bsten/
mdo sngags kyi chos mang du gsan mkhas par gyur te dge bsnyen chos 'phel du grags/ snying rje pad dkar du/ byang phyogs su bstan pa la dad pa lhar skye zhing / rab byung
chos bzhin mi spyod pa log par ltung / der dge bsnyen chos 'phel zhes pa rdzu 'phrul dang ldan pa 'byung / zhes pa dang / sangs rgyas phal po cher yang / byang phyogs
su dge bsnyen chos 'phel bya ba 'byung zhes 'brom ston pa nyid lung bstan pa yin no/ /de nas 'brom gyi dgongs pa la/ dal 'byor mi lus thob par dka' ba skyed pa'i dus 'dir
chos rnal ma gcig byed na 'di tsam gyi chog gam mi chog rgya gar mkhas pa gcig la dri ba la bar du lo tsA ba mi dgos pa byed dgongs te paNDi ta sgra'i tsher ma bya ba
la bi warta la sogs pa bslabs/ kha cig smr-irti nydzA na dang gcig par 'dod/ de nas lo tsA mkhas par bslabs/ de nas se btsun gyi zhal nas pha dang phrad par song gsungs te/
dgung lo so brgyad 'gro ba la yar byon/ byang 'phrang kha sogs chu khar phebs/ 'phrang kha ber chung gis ra sgreng gi dgon pa phul/ mnga' ris su lha bla mas paNDi ta spyangs
te phebs

pa sngar nas gsan kyang / de'i tshe ring por mi thogs par rgya gar du 'byon par 'dug zer bas/ mtshan thos pa tsam gyis dad pa lhag par skyes te yar byon/ jo bo dpon slob pu
hrang na bzhugs pa la/ sgrol ma'i zhal nas/ da ni zhag gsum dros dang bzhi bod kyi u pA sa ka 'byon pas byin gyis rlobs shig gsungs/ jo bos kyang de'i sta gon mdzad/ u pA
nye ba/ a sa ka gnas pa ste mtshams sbyar bas/ u pA sa ka nye bar gnas pa'am/ dge bsnyen la 'jug la/ pa'i ring cha chad pa dang / se ka ces pa ma dag ste/ u pa se ka dge
bsnyen ma la 'jug go /de nas rta'i lo rang lo so dgu la jo bo dang mjal/ byin gyis brlabs/ dbang skur/ 'jam dpal rdo rje'i sku yang gnang / khyod bla ma rnams dang / sgrol
mas lung bstan pa'i slob ma yin pas nga'i rtsar sdod/ nga'i bka' brgyud 'di la gsol ba thob dang byin rlabs yod kyis/ byin rlabs 'byung gi gsungs/ de'i tshe jo bo nyid
kyang rgya gar du log par bzhed/ lo tsA ba yang sngar gyi chad yod pas phar bskyal bar bzhed pa la/ ston pas kyang bzhugs par zhu ma nus/ 'on kyang thabs la mkhas pas dbus
na rgyal blon gyi bzhengs pa'i gtsug lag khang yod tshul dang / dge 'dun gyi sde mang du bzhugs pa rnams jo bo phebs par mos tshul dang / bod ston rnams la yang chad
yod pa bzhin 'phrin yig btang ba sogs gong du bshad pa ltar dka' ma du mas bod du spyan drangs te ston pas lo ngo bcu gsum tshul bzhin du bsten cing / bshes gnyen ston pa
la bla ma lnga yod pa ni/ dang por

klog bslab pa'i slob dpon/ gzhu'i kun dga' ra ba'i g.yung chos mgon/ rgyal gyi zhang chen po/ se btsun dbang phyug gzhon nu/ paNDita sgra'i tsher ma can/ jo bo ni 'gran gyi
do med yin la/ spyir jo bo'i chos thams cad thugs la mnga' ba yin te/ mi 'chug bsdams pa las kyang / jo bo'i zhal nas/ gzhung bzang khyod ni tshangs spyod sdom pas phyug
/smon 'jug sems skyed lag len snying rjes mdzad/ /dbang bzhi yongs rdzogs gsang ba phyir mi sgrog /sdom gsum khyod kyi rgyud la rdzogs par gnas/ /de dag kun gyi lam rim
lag len rnams/ /rim pa bzhin du nyams khrid bskyangs pa las/ /kun la thogs med khyod kyi blo la rdzogs/ /gzhan yang bslab bsdus spyod 'jug la sogs pa/ /don yod go ste sems
la phan pa'i chos/ /brgya dang bcu gsum khyod kyis dag par bslabs/ /gsang ba gzhan la bstan par dka' ba yang / /sbas pa'i chos rnams khyod kyis lon par mdzad/ /khyon ni
zhu mkhas kho bo snod la rtog /lha rnams kun la bag chags bzhag pa'i phyir/ /sgrub thabs stong phrag nyi shu rtsa bzhi'i khrid/ /kho bo phyogs 'dir bos pa'i dgos pa dang
/ /sdom gsum don du gnyer bar 'dod pa la/ /so so'i lag len rim par dkrol ba lags/ /zhes sogs mang du gsungs pa sogs kyis shes so/ /khyad par du rgyal bas lung bstan pa shing
rta chen po gnyis kyi gdams pa'i bcud/ rgyal ba'i bka' bstan bcos thams cad 'gal med du nyams su len pa'i lam ma nor

ba'i gdams ngag khyad par can dpal ldan a ti sha la mnga' ba de gtso bor 'brom ston pas thob par mdzad cing / bshes gnyen ston pa'i rjes 'jug sku mched gsum la sogs pa rnams
la yang bka' gdams pa zhes mtshan du grags la/ ston pas mdzad pa'i lha chos bdun ldan chung ba las/ ngo mtshar bka' ni sde snod gsum po ste/ /gdams pa skyes bu gsum gyis
phyug pa yin/ /bka' gdams rin chen gser gyi phreng ba la/ /'gro ba gang gis bgrangs kyang don yod 'gyur/ /zhes pa nas/ bdag gi bla ma 'gran gyi do med 'di/ /tshul khrims
gos can lta ba'i rnal 'byor pa/ /ye shes lus can mtshan dang dpe byad ldan/ /log pa'i chos las nges par 'das pa yin/ /e ma ya mtshan bsam gyis mi khyab pa'i/ /bde bar gshegs
pa rgyal ba gnyis pa 'di'i/ /brgyud par bcas pa'i rjes su 'brang du byung / /de yis kho bo bod du lus blangs kyang / /bsod nams mi chung shin tu skal ba bzang / /zhes
pa'i bar gsungs so/ de ltar 'brom ston jo bo dang mjal ba'i dus dang / bsten pa'i lo grangs la mi mthun pa mang yang 'di las gzhan du 'dod pa ma dag par mngon no/ /jo
bo dga' ldan du gshegs nas/ ka ba shAkya dbang phyug sogs bod ston rnams kyis jo bo'i 'das mchod chen po snye thang du btang / ston pas snye thang du lo gcig bzhugs/ jo bo'i
gdung dang rten gsum sogs spyan drangs te/ shing mo lug gi lo la ra sgreng du byon/ dgon pa'i sa spyad gzigs pas shin tu legs par dgongs te/ brag seng ge'i zhol du mnal
lam brtags pas/

dbu rtse'i sa na gser gyi mchod rten 'dug pa'i 'od zer las/ dbu rtse dga' 'ji ra ser lhag ge ba mang po byung nas bod yul thams cad 'od kyis gang bar byas te tshur 'dus shug
pa'i gseb thams cad gang ba dang / gzhan yang 'ching dkar ba mar gyi phung po dang / pha 'ong thang rin po che'i phung por song ba la sogs pa'i bltas khyad par can mang
po rmis te/ nang par sum pa mthu can dang / rnal 'byor pa/ dgon pa ba gsum gyis bltas bzang ngam zhus pas/ bzang gsungs nas/ dgon pa 'debs par thag bcad/ sa 'dul la brgyad
stong pa 'grel pa dang bcas pa gsungs/ me pho spre'u lo la dgon pa gong dang / gzim khang rnams mdzad/ me mo bya'i lo sa ga zla ba'i tshes gnyis la sa chog mdzad/ dpal
gsang ba 'dus pa lha bcu dgu'i thig btabs te/ ka gnyis ma'i rmang bting / gur dkar phebs/ jo bo'i gdung dang / dngul gdugs can/ 'jam dpal rdo rje las sogs pa bzhugs/ bzo
bo bi ri rnal 'byor bya bas ka gnyis ma rgya phibs/ khyams stod ka ba bcu gnyis rnams bya lo rang la grub par mdzad/ rten gsar bzhengs pa rnams kyi rab gnas sogs rnal 'byor
pa gong 'og gis grogs mdzad de phun sum tshogs par grub nas/ jo bo'i gdung bzhugs pa'i khyung mgo grub nas/ 'di man chad la byed pa po gcig 'ong gis gsungs nas/ 'dzim
rdo yon tan 'bar la/ khyod 'jig rten gyi shes che bas gyis/ kho bos tshe 'di'i rnam rtog yongs blo cig bgyi gsungs te/ 'jig rten mkhyen pa rnyed dang ma rnyed dang / /zhes
sogs gsungs shing / 'jig rten

chos brgyad mgo snyoms mdzad do/ /de dus rnal 'byor pa phyag khri mchog jo bo lo lnga bsten pa de ra sgreng na bzhugs pa la kho bo mtshams shig byed pa yin gsungs nas/ 'jig
rten gyi rnam par rtog pa la mtshams po che mdzad de shug sib na gang dgar bzhugs nas rtse gcig tu sgrub pa mdzad/ dgung lo zhe gnyis 'gro ba'i dus bshes gnyen ston pas
'khor cig la bdud rtsi'i ka pA la gang bkur te/ phyag khri mchog la gtad pa gsol nas mkha' spyod du gshegs so/ /de ltar bshes gnyen ston pa thugs zab la skyel che ba mkhyen
pa rgya mtsho lta bu mnga' ba des/ mdo rgyud du ma nas lung bstan pa'i ra sgreng de/ bod kyi sde pa gang gi yang phyogs su ma chad pa/ bi kra ma shI la'i gnas chung /
jo bo'i gdan sa/ rnal 'byor gong 'og rnams kyi sgrub gnas/ bod kyi spyi mchod khyad par can 'di byung ba yin no/ /de yang sngon gyi yi ge las/ chos kyi rgyal po srong btsan
sgam po byang du mi rgod 'dul ba la byon dus/ ra sgreng du phebs te dbu skra gtor nas/ 'dir spos shing rgyas par gyur pa'i tshe/ gnas 'dir nga'i sprul pa 'byung / zhes
gsungs pa/ bshes gnyen ston pa yin par bzhed do/ /de lta bu'i ra sgreng der sangs rgyas kyi bstan pa/ a ti sha'i chos srol dri ma med pa rnams btsugs te/ spyir las dang
skal ldan gyi slob ma brgyad cu tsam smin par mdzad cing / khyad par du sku mched rin po che gsum jo bo nyid kyi snye thang du lung bstan te/ 'brom rje thub pa'i bstan pa
lnga stong gnas/ /'on kyang bod du chos spyod ji ltar dar/ /bdag

gis bstan pa skyong skyed byas pa yin/ /da ni legs par gzhi bzhengs tshar ba yin/ /chos 'di legs par skyongs shig rgyal ba 'brom/ /mtha' rgya byang nas skyed cig snying stobs
can/ /pho rus rnam thar zungs shig khrol gzhung can/ /pha gcig bu gcig yin no snying la soms/ /shes dang / bdag gis bstan pa 'di ni khyod la gtad/ /lo skor gcig gi bar
du byang phyogs su/ /chos kyi char pa phobs la gzhan don mdzod/ /de nas khyod kyi yon tan ma lus pa/ /gang zag gcig gis blang bar mi nus kyis/ /las can brgyad cur bgos la
mtha' rgya skyod/ /gtso bo sprul pa'i sku mched gsum po la/ /gzhung dang man ngag thun mong gsum byin la/ /lhag chad med par rang gi gdan sa gtod/ /gnas kyi gdan sar a
mes chen po bskos/ /de nas zhen cing chags pa ma byed par/ /dga' ldan gnas su bdag gi drung du shog /ces bshes gnyen ston pa bstan pa'i bdag por byin gyis brlabs shing /
chos kyi gdan sa sku mched gsum dang gnas kyi gdan sa rnal 'byor pa dang bcas pa lung bstan cing / las can brgyad cu'i nang nas grags che ba gong du bshad pa'i khams pa sku
mched bzhi dang / gzhan yang khams nas rnal 'byor pa byams pa'i blo gros/ yongs rdzogs rnal 'byor pa/ lho brag nas rnal 'byor pa phyag khri mchog btsun pa dge skyong sogs
dang bi ri rnal 'byor pa/ stong rtsan nam go rgyu ra gzhon nu 'od zer/ lhab mi shes rab g.yung drung / sgom pa rin chen bla ma/ gtsang pa jo pad/ ka ba rgya dkar/

mar ba jo legs/ bran ka jo btsun/ sum sgom dbang phyug 'od zer/ rnal 'byor pa g.yung drung rgyal mtshan ste 'di rnams jo bo dang ston pa thun mong pa'i slob ma/ yi dam lha
zhal gzigs pa/ skyes bu chen po'i lam la bzhugs pa sha stag go /sras kyi thu bo ni sku mched gsum po nyid yin la/ kha cig khams lung pa dang sku mched bzhir yang 'dod de/
'dis yung nga'i khams lung du dgon pa btab/ 'gro don mdzad cing lo go bzhi bzhugs so/ /gzhan yang zhang ye shes rgyal mtshan/ brag rgyab pa gnyan ston shAkya 'byung / mnga'
ris pa 'dul 'dzin rug pa'i zhang chen po/ rnam thar gtsang ba'i ka skyog pa chen po/ 'dzin sgom yon tan 'bar/ sgro byang chub tshul khrims/ a mi thar pa rgyal mtshan/
a mi sman la sogs pa de rnams bshes gnyen ston pa'i slob ma thun mong ma yin par grags che ba rnams yin no/ /de ltar slob ma rnams smin par mdzad de/ lo dgur bstan pa'i
mnga' bdag mdzad nas drug cu re gcig pa 'brug lo la ra sgreng nas/ rje btsun byams pa'i drung na jo bo rje nyid lha'i bu nam mkha' dri ma med pa zhes bya bar bzhugs pa'i
drung du gshegs/ bka' gdams kyi gsungs rab dag las/ ston pa ni lha'i bu rgyal ba rgyal mtsho/ ka ba shAkya dbang phyug ni lha'i bu shAkya dri med/ rngog legs shes ni lha'i
bu shes rab sgron ma/ lo tsA ba nag tsho ni lha'i bu tshul khrims ldan zhes bya bar 'gyur bar gsungs so/ /de'i srol 'dzin byon tshul la gsum/ ra sgreng du byon tshul/ sku
mched gsum byon tshul/ de las 'phel ba'i slob brgyud byon tshul lo/ /dang po ni/ rnal 'byor

pa chen pos ston pa yang lo dgu bsten/ ra sgreng gi gdan sa lo bcu gnyis mdzad pa'i ring / dgon pa gong nas phyir byon/ da lta dbu rtse ka ba bcu drug ma'i sa der gzim chung
mdzad/ de dus zhang phreng kha zer chung gi sras dgra bcom/ de'i sras ber brgyud dar ma ye shes kyis ka gnyis ma'i khyams rmad/ khyams chung / nag tshang gsum mdzad de
rab gnas rnal 'byor pa chen pos mdzad/ grwa sa mang du btsugs/ gdul bya du ma smin par mdzad de dge 'dun sam brgya tsam 'dus/ drug cu rtsa gnyis pa 'brug lo rgyal zla'i tshes
brgyad la ra sgreng nas gshegs/ dpe la lar/ rta lo ba yos la gshegs pas bdun cu tham pa bzhugs zer ba yang snang ngo / /de nas dpal ldan dgon pa ba gdan sar bskos/ ston
pa yang lo dgu bsten pa rnal 'byor pa dang 'dra/ ra sgreng gi gdan sa lo bcu mdzad/ dgon pa gong du bzhugs nas/ sne'u zur ba la sogs pa'i slob ma mang du smin par mdzad
de drug cu rtsa bdun pa khyi lo'i mngon par byang chub pa'i nya la ra sgreng du gshegs/ dgon pa ba la slob ma mang du byon pa'i mchog bu chen bcu ni/ klung shod rug pa'i
zhang ka ma ba shes rab 'od/ kha rag sgom chung / rog chor bu ba smra ba'i seng ge mtha' bzhi sgom pa/ 'phan yul rgyal du snyan sna mo ba dang / 'bri go te lung pa tshul
khrims skyabs gnyis/ dar yul du chu sgom gzhon nu snying po dang / tshul sgom ye shes rgyal mtshan gnyis/ 'phan yul gnya' ra sman 'dzar/ 'gar 'dul 'dzin/ spras mthong
pa sar sne'u zur ba rnams so/ /de rnams

kyi nang nas chos rgyud 'dzin pa'i mchog sne'u zur ba yin te/ 'di'i lo rgyus cung zad 'og tu 'chad do/ /de rnams rnal 'byor ba dang thun mong ba'i slob ma yin kyang / dgon
pa ba'i bu chen du yi ge rnying ma rnams su bgrang pa bzhin 'dir yang bkod pa yin no/ /kha rag sgom chung ni/ gtsang du sku 'khrungs/ lam po gnas su mkhan po mar sgom las
rab tu byung ste/ mtshan dbang phyug blo gros su btags/ dang po sba sgom bsod nams ye shes bya ba jo bo'i slob ma cig la chos gsan/ de nas ra sgreng du byon lo drug bzhugs
nas/ rnal 'byor pa dang / dgon pa ba gnyis la chos mang du gsan/ sgom chung pa'i thugs dgongs la/ da ni rang gis kyang chig skya thub ste 'ong snyam ste/ nyung ma'i sa
bon phul gang khyer nas spras kyi sne'u ke ru ru byon/ dbyar lo thug gsol/ dgun nyung thug la phye bun re btab nas gsol gyin lo bcu gcig sgrub pa rtse gcig tu mdzad/ de
nas kha rag tu byon nas sgrub pa mdzad pas/ kha rag sgom chung ngu grags/ kha cig mtho chos dang / aM yig bdun cu rnams spras brag rgyab tu mdzad zer te/ rnam thar na kha
rag shar du mdzad gsungs so/ /'dis rnal 'byor pa gong 'og gi gsung la rten nas lam rim don tshan bcu gnyis su bsdus pa mdzad de/ kha rag bskor gsum du grags pa'i gcig yin
no/ /bdun cu rtsa lnga la gtsang gi phug nag po bya bar gshegs khar/ lho pa la skyes pa'i yul spongs/ nye du dang thag bsrings/ bshes gnyen rtag tu bsten/ hrul po'i gos
gyon/ dman pa'i sa zung / ngan pa'i zas zo/ lo tshod chu bzhin du

'thungs la sgrub pa gyis gsungs pa'i gdams ngag gnang ste/ rus pa lhag ral rol tsho bsdus la/ byang ra sgreng na dpal ldan dgon pa ba'i sku 'bum yod pa/ de'i grib ma dang ser
bu phog sar skyol cig gsungs te/ de ltar byas so/ /de nas ra sgreng du dpal ldan dgon pa'i rjes su/ po to bas gdan sa lo gsum mam/ gcig mdzad kyang zer te/ zhang chos
rgyal la sogs pa khams pa ma rung pa 'ga' zhig gis bzhugs dbang ma byung pa dang / po to ba rang gi mnal lam du yang / zhing sa ma dul ba sogs byung bas/ der ma bzhugs par
sku mched gsum po dka' thub kyi sgo nas ri sul rnams su drang srong gi spyod tshul gyis gnas nges med du thugs dam dang / gzhan phan gong 'phel mdzad pas/ ra sgreng du
gdan sa la bar stong lo sum cu tsam dang / chos tshul la yang dar rgud cher byung / de nas sku mched gsum gshegs nas lo gcig gnyis na/ mtha' bzhi sgom pa bya ba/ ston pa
la yang thug cing / sku mched gsum gyi slob ma yin pa/ yid dam gyi lha mang po zhal gzigs cing / gzhan don 'phrin las la dbang 'byor pa des bla ma'i gdan sa nyams pa'i gtam
gsan pas/ ra sgreng du byon gnas tshul rnams gzigs te/ shar pa ba zho'i khang pa gnas na bzhugs pa dang / bya yul ba chen po/ glang ri thang pa/ ka ma pa/ lor sding po
ba rnams kyi drung du byon nas/ khyed rnams bla ma'i gdan sa la phyir mig lta na dus la bab nas 'dug gsungs te bskul bas/ de rnams kyis grogs mdzad 'bul ba chen po byung
ste/

ra sgreng du grwa tshang yang mang du btsugs/ bud med dang / ra lugs rnams phud/ chos khrims shin tu dam pa dang / dge 'dun mang po yang bzhugs par mdzad de chos srol cher
btsugs/ tshogs dpon bshes gnyen mtha' bzhis lo shas su mdzad do/ /khyad par shar ba pas/ ka gnyis ma'i nub tu dbu rtse ka dgu ma gcig dang por bzhengs pa/ phyis dpon gyad
pa dang / zer gu chos grags gnyis kyis mgo byas bzang 'dus bcu drug bya bas bdag rkyen byas nas/ ka chen bcu drug yod pa lho sgor bstan/ nyis thog gser 'bru/ gser bya gnyis
dang bcas pa bzhengs/ de'i khyams sman sgang phyug po bya bas byas so/ /po to ba bzhud nas/ lo mang po'i bar du mtha' bzhi la sogs pa sgres pa res gral dbu tsam ma gtogs/
gdan sar ming btags pa dang / 'chad nyan sogs cher med la skabs zhig tu rngog blo ldan shes rab la phul bas/ gsang phu dang sbrel te lo kha yar du chos bar zla ba gcig
gnyis tsam bzhugs pa yang mdzad do/ /de nas ka gnyis ma bzhengs nas lo dgu bcu rtsa gsum lon pa sa pho 'brug gi lo la ka ba nyi shu rtsa bzhi ma bzhengs pa'i sbyin bdag
brang kha ber chung gi brgyud pa se'o gzhon tshul zhes pa/ spyir ra sgreng gi skor du zhabs tog cher mdzad/ khyad par dbu rtse ka ba nyi shu rtsa bzhi/ ka gnyis ma'i shar
phyogs su bzhengs par 'dod pa la/ rin chen sgang du sangs rgyas dbon ston la sa spyad zhus pas/ shar nub nas rdo gnyis khyer shog gsungs te/ de la gzigs pas/ shar phyogs
su klu'i

rgyal po'i pho brang la gnod par 'dug pas/ nub phyogs su gyis gsungs pas/ bshes gnyen zhang 'od 'jo bas ra sgreng du lo bcu gnyis bzhugs pa'i bcu pa'i thog tu sa chog mdzad/
rmang btings/ de nas lo gnyis lcags pho rta'i lo bdun tu rtsa gsum pa bya zla'i tshes bco lnga la gshegs/ 'phan yul jog po 'chad khar byon pa'i bshes gnyen nam mkha' 'bum
gyi bla ma de yin no/ /de nas gzhon tshul gyi ka ba nyi shu rtsa bzhi/ nyi thog lho sgor bstan/ spen bad gser 'bras mdzes pa byas/ de'i khyams smad rtsong kha shaka 'byung
gis bzhengs/ de rnams kyi rab gnas pa sangs rgyas dbon ston gyis mdzad do/ /zhang 'od 'jo ba gshegs khar dgon pa dang gdan sa/ dgon 'od 'jo ba la gtad kyang / ra sgreng
pa gzhan rnams kyis ma phul ba/ sgang thang dkar bas thang dkar dang / ra sgreng sbrel nas lo nyi shu rtsa dgu gdan sa mdzad/ chu mo bya la gshegs/ der rjes sngar gyi
'brel pas zhang 'od 'jo ba'i slob ma dgon 'od 'jo ba yang zer/ zhogs pa chen por grags pa des gdan sa lo bcu drug mdzad/ de nas sgang thang dkar ba'i rje dang gnyis su gyes
pas/ dgon gong 'og gnyis su grags pa byung ngo / gnyis pa sku mched rin po che gsum byon tshul ni/ de ltar bshes gnyen ston pas ra sgreng du bka' gdams kyi chos srol
rnam par dag pa btsugs te bzhugs pa'i dus su 'phags pa sku mched gsum gyi byon tshul bzhin du bsten te yon tan rnams rdzogs par mdzad do/ /de yang bshes gnyen phu chung ba
ni/

rgyal gyi ra'i phu chung du lcags mo lugs la 'khrungs/ rus zur tshang / yab yum 'byor pa chung yang gser zho do bsnams nas/ rgyal lha khang du zhang chen po la rab tu byung
ste/ mtshan gzhon nu rgyal mtshan du btags/ khu ston la phar phyin 'grel pa don gsal tshar bco lnga dang / 'dul mngon la sogs pa mang du gsan te thos pa cher mdzad/ sne
thang du jo bo la chos kyi 'brel pa zhus pas/ mi rtag pa rang 'khrungs su byung ste gang la yang zhen chags med pa'i blo skyes gsungs/ de nas ra sgreng du byon pas/ sku mched
gzhan gnyis kyang byon te rten 'brel dang / pha rol tu phyin pa'i gdams ngag bslab phyogs/ spyod phyogs kyi skor rnams zhus/ lo bdun bsten/ khong rang la chos zhus mang
du byung yang / sha zug bzang po rang bza' ba'i dus yin/ gzhan la ster ba'i dus min gsungs nas sgrub pa gtso bor mdzad pas/ bdag las gzhan gces pa'i byang chub kyi sems
dang / chos thams cad bdag med par rtogs pa'i shes rab khyad par can 'khrungs/ yi dam mang po'i zhal gzigs/ nyams len byin rlabs kyi brgyud pa'i bka' gtso bor babs/ de
nas sku mched gsum 'bral med du sgrub pa mdzad kyin bzhugs/ phyis yung nga'i phu chung du bzhugs nas kyang sgrub pa gtso bor mdzad de/ brag gi dkyil na gser bre yod pa mngon
par mkhyen pa'i dgongs nas phyag 'khar gyis reg pas rang bye ste bton pa'i rjes dang / gzim khang gi nub na brag la phyag mdzub btsugs sar sgrub chu dang / zhabs rjes
dang / dbu zhwa'i rjes

yin zer ba yang da lta bar du yod par grags/ 'di la slob ma grags che ba/ sha pho sgang pa dang / 'ban tshul khrims rgyal ba zhes pa sku lus ma spangs par mkha' spyod du gshegs
pa dang / zhogs su 'khrungs pa sding pa shes rab rgya mtsho dang / zhogs phu'i karma brag pa rgyun du bzang spyod la zhal 'don mdzad pa la/ chu len dus bde ba can gyi
zhing der rab tu 'gro /zhes pa'i skabs su mkha' spyod du gshegs pa sogs/ sgrub pa snying por mdzad pa nyi shu tsam byon no/ /spyir sku mched gsum grwa pa la res su chad
pa med pas/ chos kyi 'brel pa la khyad par med do/ /de nas po to ba gshegs pa'i gdung cha lngar bgos te/ cha gcig dang / thugs bzhugs pa'i dngul gyi mchod rten khru bzhi
pa cig byas pa/ phu chung pas gsan pas/ dngul las byas na nga'i grogs po'i gdung ma 'ongs pa na mi ngan gyi grog mor phung ngo 'ongs dogs 'dug ste/ da byas stings rab gnas
nga la babs pas/ dbyar rgyal gyi do bo dgon par 'gro ba'i zhor la bya gsungs nas tshul khar rab gnas mdzad/ khyi lo'i ston yung nga'i phu chung du byon/ bdun cu rtsa drug
bzhes pa rgyal zla'i nyi shu gnyis la gshegs/ la lar po do dgon par gshegs zer ba yang 'dug go /bshes gnyen po to ba ni/ 'khrungs yul spras bra 'o thang / gdung rus gnyos/
yab sku bshen srid la dbang phyug yum me mo bya ba'i sras su me mo yos la 'khrungs/ byis pa'i dus su yab kyi mchod gnas ma sgom bya ba la sgom bslab par zhus pas/ khong
gi zhal nas/ thos pa en gcig

ma byas pa'i sgom mchan khung bas phu thag thung gsungs/ byis pa'i dus nas byang chub kyi sems skyes thob tu mnga' bar sha ra ba'i bstod pa nas gsungs/ de nas yer par rngog
byang chub 'byung gnas dang / rlan tshul khrims byang chub la mkhan slob zhus nas rab tu byung / mtshan rin chen gsal du btags/ jo bo chen po la yang de'i dus yer pa mjal/
dge bshes ston pa byang du 'bul ba'i gser sgrub pa la bzhud 'dug pas/ nag tshos lo tsA mdzad/ sgom rim tshar gcig gsan/ de nas khu ston gyi drung du byon mtshan nyid kyi
chos mang du gsan/ yer pa'i zhang btsun la gnas kyi slob dpon zhus/ de nas ra sgreng du bshes gnyen ston pa'i drung du dbyar de gdams ngag gcig zhus nas khams su 'byon
dgongs pa la/ sku mched gsum lhan gcig tu thog mar lam rim dang / spyod 'jug gsan nas/ bdag ni grol ba don gnyer la/ /snyed dang bkur stis 'ching mi nus/ /zhes pa'i skabs
kyi man ngag gsungs pa'i thad du thugs sna 'gyur te/ tshe 'di'i rnam rtog skyur nas bshes gnyen bsten pa yin gsungs/ ston pa lo bdun bsten nas yon tan thams cad rdzogs
par thob/ thugs rab che bas shin tu mnyes/ ston pa gshegs khar/ sku mched gsum gyi thugs la 'jigs sar skyel mas bor ba 'dra ba cig yong par 'dug na/ da su la brten snyam
ste spyan chab byung bas/ mngon shes kyis mkhyen nas/ ngas khyed gsum brten pa su yang ma mthong bas/ da phyin gsum yan/ lnga man dpung steng chos la dge ba'i bshes gnyen
mdo sde la

gyis/ sems bzang por gyis dang khyad par can cig dang / 'phrad de yong gis gsungs/ mdun na jo legs yod pas sems bzang po bya ba byang chub kyi sems la zer ba ma lags sam/ zhus
pas/ yin mod gsungs pas de snga nas ma go rgyus med pa la/ des gsal btab pa 'dra ba cig byung nas/ de'i thabs lkog tu man ngag tu yang gsungs/ tshogs su lung dang sbyar
nas kyang gsungs/ tha na bka' skyon tshun chod kyis kyang de'i thabs gsungs nas yod pas lo gnyis tsam du mya ngan bsangs pa 'dra ba cig byung / phyis sems bzang po byed
pa la/ khong rang dgos par song bas mya ngan la sangs dus ma byung gsungs/ ra sgreng nas byon te sku mched gsum/ dang po klung shod na mgor bzhugs/ des nas gnas nges med
du sgrub pa mdzad/ thugs gting zab pas yon tan 'di yod cher mi gsung yang / byang chub kyi thugs rang 'khrungs kyi tshul du mnga'/ yi dam lha dpag tu med pa'i zhal gzigs/
mngon par shes pa rgya chen po dang ldan pa'i tshul bsam gyis mi khyab bo/ /gzhan phan mdzad pa'i thog mar lam sgron/ yon tan mtha' yas par bstod pa/ bslab btus sogs gsungs
pas grangs sum brgya tsam byung / de nas rim gyis 'phel te/ grwa pa nyis stong tsam 'dus/ de thams cad kyang tshe 'di blos thong pa sha stag yod par grags/ ram sdings
ma bsrung na bzhugs dus cha rkyen med pas gos cung zad gnang ba la/ 'di ye mi gnang bar zhu/ bdag gi blo chud zos nas/ zad dus dge bshes kyis gnang ste 'ong snyam nas
brnab sems skye zhus pas

khyed ma 'dzoms snyam nas yid chad mi dgos/ nga gnas brtan bcu drug gi gcig yin pas nga dang mjal bas bsod nams che gsungs/ phyis gnas brtan yan lag 'byung gi sprul par zhal
gyis bzhes/ zang zing gi dngos po bre gang yang 'dzin chags mi mdzad/ phyis po tor bzhugs nas gzim chung ka gnyis ma dpe khang du grags pa sogs la brten nas bzhugs/ gzhan
phan mchog tu gyur te dgung lo don dgu bzhes pa bya lo la po tor yi dam mang po zhal gzigs/ shar phyogs kyi nam mkha' la lhas rol mo dang bcas te spyan drangs pa snang
ba las dag pa rnams kyis mthong / de na phyag thal mo sbyar te sems can rnams kyi skyabs dang mgon du gyur cig gsungs te gshegs/ gdung bzhu bas thugs ljags dang / ring bsrel
kha dog sna lnga mang du byon/ de nas sras chen brgyad kyi ka ba re btsugs pa'i dbu rtse ka brgyad ma dang / zhang ston shar ba pas sngar gyi chos ra'i sa la khyams
ka ba nyi shu rtsa lnga yod pa bzhengs so/ /sngon gyi gtam brgyud la po to'i sgo la su 'dzul rgyal/ sdings ma'i chu la su 'thung rgyal zer ba la kha cig po to'i sgo steng
du/ sdings ma ba'i gzims sa mdzad pas zer kyang / po to ba chos gsungs ba'i sgo nang du su tshud rgyal zer ba'i don yin zhes bka' gdams pa'i bla ma gong ma rnams gsung bar
grags/ rgyas par don du gnyer na rnam thar che chung gnyis la sogs par blta'o/ /'di la slob ma'i mchog bka' babs brgyad pa sogs pa bka' gdams gzhung pa'i srol 'dzin byon
tshul 'og tu 'chad do/ /grub pa'i dbang phyug chen po spyan snga ni/ 'khrungs yul nyan

gyi snang ra sgang / gdung rus dbas/ yab shAkya rdo rje/ yum li mo ye shes sgron gyi sras su lcags mo bya la 'khrungs/ mtshan stag tshab 'bar du btags/ byis pa'i dus su yum
gyi pang du khyer nas/ grong 'dul bya ba la phung po lnga'i rab byed gsan pas phung po 'di lngar 'byed tshod kyis mthar stong pa nyid du 'dug snyam du rang bzhin med pa'i
don thugs su chud/ dgung lo bcu gnyis la gong mo snang pa bya ba/ rang bzhin gyi rnal 'byor ma cig byon rdzogs rim zab pa cig gnang nas 'di sgoms gsungs te mi snang bar
gyur/ phyis de'i steng du sleb pa dpal ldan dgon pa bas gnang ba de min pa ma byung gsungs/ lo bco brgyad la tod lung tsha thog dgon par mal shes rab sems dpa' la rab tu
byung / mtshan tshul khrims 'bar du btags/ der yum gyi rmi lam du dung dkar gcig bus pa 'dzam bu gling byin gyis thos pa cig byung bas/ nga'i bu de rab tu byung nas grags
pa yang che ba cig 'ong bar 'dug gsungs/ slob gnyer mdzad dus tsha thog dgon par 'byon pa'i zhor la jo bo snye thang na mo cher bzhugs pa dang mjal te sems bskyed gsungs
pa gsan de'i dus spyi bor phyag bzhag saMskr-i ta'i skad du bkra shis kyi tshigs bcad mang po mdzad/ gser gling pa'i bum pa padma'i mchu can gnang / nga'i chos brgyud 'dzin
pa cig 'ong gsungs/ de nas lan tsha rab dang / rug par sde snod kyis gsan sbyong mang du mdzad/ rgya gar rdo rje gdan chos kyi 'byung khungs yin pas der 'byon dgongs
te/ lo tsA dang rgya gar gyi yig sna mang du bslabs/

de'i tshe sum rug bar byon nas/ 'di rnams phal cher dgra 'dres rtser ba dang / lto don du gnyer ba sha stag yin/ chos bya bsam nas rab tu byung ba ni khyod dang / zhang btsun
gnyis yin/ snying nas chos byed na ra sgreng du dengs zer nas yum gyis khrid nas/ dgung lo nyer drug la 'brom ston pa dang mjal/ spyan snga'i zhal nas/ nga'i ma rang bzhin
gyi rnal 'byor ma yin pas 'dir bskyal ba yin gsungs/ rgya gar du 'gro ba'i chos 'dra zhus pas/ ston pa'i zhal nas/ khyod rdo rje gdan du ma 'gro ngas rjes su 'dzin pa
yin/ tshes grangs 'di la lam rim gyi dbu 'dzugs gsungs te byon/ nyi ma shar ba dang 'dzoms pas rten 'brel bzang gsungs te/ lam rim gyis khrid pas ji lta ba bzhin thugs
la 'khrungs/ sku mched gzhan gnyis dang lhan cig gzhung gi bshad pa gsan/ spyan snga'i zhal nas/ zin nges pa re la'ang lan gsum gsum ston pa'i spyan sngar bskyar nas shog
bu dmar po la bris yod gsungs/ nub cig mnal lam du rdo rje gdan du byon pa rmis te/ jo bo shes rab dbang phyug bya ba rdo rje gdan la lan gsum skor ba cig dang / lo rgyus
rnams zhu thub byas pas cig par byung / rgya gar du mi thon pa la lta bar 'dug pas de'i dam bca' ma grub pa'i sdig sbyong du/ ngas tsha tsha bsags na ri de'u tsam 'ong
ba btab gsungs/ ston pa lo bdun tshul bzhin du bsten/ gzims g.yog kyang mdzad/ rgyun du spyan sngar bzhugs pas mtshan yang de ltar du grags/ yon tan thams cad rdzogs par
mdzad/ de dus ston pas theg pa chen po gsang sngags la

'o skol pha spad gnyis tsam yin gsungs pa'i yongs rdzogs rnal 'byor pas zhus sna mdzad de gsang sngags kyi chos mang po sku mched gzhan gnyis la thugs rgyus med par lkog chos
su snang bas yongs rdzogs rnam 'byor pa de nga la drin che gsungs/ ston pa gshegs nas zang zing gi dgos skal med de/ chos kyi dgos skal nged gsum gyis thob gsungs/ de
nas jo bo'i dngos slob grags che ba rnams la bsten pa'i dam bca' mdzad de/ rnal 'byor pa/ dgon pa ba/ shes rab rdo rje/ phyag dang ston pa sogs dang / gsang phur rngog legs
shes la yang zla ba bco brgyad bsten/ ra sgreng du zla ba re la nas bre lnga la brten te sgrub pa mdzad dus/ yi dam gyi lhas/ rigs kyi bu dal 'byor gyi mi lus thob pa
dran nam gsungs nas/ mnal sangs te nyin mtshan g.yel med du thugs dam mdzad pas/ rnal 'byor pa'i zhal nas/ bu khams bag re bsang gsungs pas/ dal 'byor rnyed par dka' ba 'di
bsam na/ skad cig kyang g.yel ma nus gsungs/ bskyed rim la brtan pa thob par rang lus mi g.yo ba'i skur gzigs/ mi g.yo ba'i bsnyen pa dung phyur dgu song / spyan ras gzigs
padma gar dbang dang / 'jam dpal brtan pa'i 'khor lo la sogs pa zhal gzigs/ pha 'ong thang du grub chen klu'i byang chub dang mjal/ chos zhu dgongs pa na mi snang par
gyur/ rang dad gus chung pa yin nam dgongs nas/ bdag byin rlabs kyi sgor bzhugs nas gsol ba btab pas/ dngos su byon nas byin gyis brlabs/ chos

bzhi tshan bzhi la sogs pa gsungs pa ni/ gnyid dang rmi lam gyi dpes/ snang ba 'di 'khrul par shes pa'i rnal 'byor/ chab dang chab brol gyi dpes/ snang stong dbyer med du shes
pa'i rnal 'byor/ bu ram gyi mi gzugs kyi dpes/ snang grags kyi chos thams cad ro gcig tu shes pa'i rnal 'byor spyod pa pha rol tu phyin pa drug la bslab gsungs/ thams
cad sems su rtogs pas chos thams cad la skur pa mi gdab sems sangs rgyas su rtogs kyang dge ba'i bshes gnyen mi spangs/ rang la 'khor ba dang ngan song gi dogs pa med kyang
sdig pa mi dge ba phra mo tsam yang spangs/ rang dang sems can tha dad med par rtogs kyang sems can thams cad la snying rje chen po mi spang gsungs/ ting nge 'dzin sems
la zhogs/ yang dag don la ltos/ byams dang snying rje bsgom/ lha sku 'ja' tshon lta bur sbyongs gsungs/ a skye ba med pa/ rlung mtshan ma med pa/ sems rang bzhin med pa/
re shig lus la brten pa yin zhes sogs mang du gsungs so/ /de nas sku mched gsum so sor byon nas/ rlung shod phyor ba sogs gnas nges med du gzhan don rgya cher mdzad/ dgung
lo drug cu la nyan du phebs/ ra sgreng btab nas lo ngo nyi shu rtsa lnga 'gro ba'i lcags mo bya lo la/ jo bo yab sras kyi lung bstan pa/ lo'i gtsug lag khang gsang ba
'dus pa'i thig btab nas rmang bting / dbu rtse khyams stod dang bcas pa dang / 'gran gyi do med lnga la sogs pa bzhengs nas de'i dus glang ri thang pa/ nyan gyi tshan par
dpon slob stong tsam dang / shar ba pa

slob ma mang po bcas te chos gsan cing / mkhar las kyi grogs mdzad pas dgon pa myur du grub/ dbu rtse'i rgyab tu sgrub chu dang / bkris mched lnga'i bla ye'i rab gnas la na
ga bho dhi dngos su spyan drangs tshul sogs kyi snyan grags kyang 'byung ngo / /lor lo brgyad bzhugs/ dge 'dun bdun brgya tsam 'dus/ lo nas snyug grum dgon par 'byon pa'i
lam du/ pha bong dkar leb bya ba'i steng nas bya yul gyi rgyab ri gzigs pas/ ri de rgyal ba'i gtsug tor 'dra/ /yan lag brgyad ldan chu bo 'bab/ /de yi shar lho phyogs mtshams
na/ /tshe dang ldan pa'i dgon gnas yod/ /ri bya yul pha gi'i thad du gtsug lags khang bzhengs nas sems can la phan pa rgya chen po gyis/ zhes lung bstan/ der zhabs
rjes kyang byon/ de nas snyug grum du lo gsum bzhugs bla ma dang yi dam mang po zhal gzigs/ nga ni tshogs yongs su rdzogs pa'i gang zag yin/ nga'i rdo rje'i gdan 'di yin
gsungs so/ /gtsang pa rin po che'i zhal nas/ bar dor mchog gi dngos grub brnyes pa'i gsungs yin gsungs so/ /dgung lo don gcig bzhes pa/ lug lo'i smin drug zla ba'i nyer
gnyis snyug grum du gshegs/ 'di la slob ma'i mchog bsgom bzhi/ 'gran gyi do med gsum la sogs pa bka' gdams gdam ngag pa'i srol 'dzin byon tshul 'og tu 'chad do/ /de yang
sku mched gsum po 'di khong rang gsum gyi gsung ltar na gnas brtan chen po bcu drug gi rnam 'phrul du byed/ rigs gsum mgon po'i sprul par byed pa ni/ lam yig las/

bal yul gyi 'phags pa shing kun la nam gyi gung mi ma yin rnams skor ba byin pa'i khrod du rdo rje phag mo'i grub pa thob pa gcig gis skor ba byas pas gling bu'i skad 'dra
ba'i glu las/ sngon dang sngon gyis dus tsa na/ /thugs dgongs bla na med pa de/ /jo bo a ti sha la yod/ /rtogs pa bla na med pa de/ /jo bo a ti sha la yod/ /da lta ma rig
'khrul par 'khyams/ /zer ba dang / yang / a ti sha yi gdung tshob pa/ /'phags pa sku mched gsum po yin/ /cig tsam lho brag mtshams na yod/ /'phags pa 'jam dpal gnyis su
med/ /cig tsam bal po'i yul na yod/ /'phags pa wa ti gnyis su med/ /cig tsam mang yul grong na yod/ /'phags pa pu gang gnyis su med/ /zer ba gsan pas de'i don ni brten de
rnams rigs gsum mgon po dngos dang khyad med pas/ de rnams gyi sprul pa yin par byed/ ces bla ma gong ma rnams kyi gsung las 'byung ba dang / yang bka' gdams glegs bam gyi
rgyal bu chags pa med pa'i skyes rabs las/ bla la chags pa med pa'i zhal nas/ sras kyi snying po chags pa med/ /bdag gi rab 'byin mgon po gyur/ /de bzhin khye 'u stong
phrag dag /lnga rdo snyigs ma ma rung tshe/ /khyed kyis srid 'dzin 'gro ba skyong / /mtha' 'khob yul gyi dbus su byed/ /rin chen phreng ba bstan pa'i dpal/ /nor bu rtsegs
pa bzhin du skyong / /sa bcu'i mgon po 'jam pa'i dpal/ /bstan pa rin chen gsal bar byed/ /sa bcu'i dbang phyug spyan ras gzigs/ /ston pa'i rgyal

mtshan 'dzin par byed/ /sa bcu'i dbang phyug rdo rje 'dzin/ /tshul khrims me lce rab 'bar te/ /'chal pa'i bud shing bsreg par byed/ /ces gsungs pas kyang rigs gsum mgon pa'i
sprul par grub pa yin no/ /de ltar bshes gnyen ston pa la/ las can gyis slob ma brgyad cu tsam/ mtsho la padmas brgyan pa ltar byon pa las/ chos kyi brgyud pa 'dzin pa'i
mchog 'phags pa sku mched gsum yin no/ /gsum pa de las 'phel ba'i slob brgyud byon tshul la gnyis/ po to ba nas brgyud pa/ bka' gdams gzhung pa'i slob ma rnams byon tshul/
rje spyan snga nas brgyud pa bka' gdams gdam ngag pa'i slob ma rnams byon tshul lo/ /dang po ni/ po to ba la spyir slob ma mang du byon kyang / grags che ba mtha' chen
brgyad/ dbus kyi nyi zla zung gcig ces pa ltar na/ gtsang du ram snang gnyis/ mnyal du gling gnyos gnyis/ dol du 'be rog gnyis/ khams su bya phag gnyis dang / dbus su glang
shar gnyis rnams yin la/ bka' babs brgyad du byed na/ bya phag gnyis mi 'dren par/ byams snying rje byang chub kyi sems bdag gzhan brje nus pa'i bka'/ glang ri thang
pa rdo rje seng ge la babs/ bka' 'gyur ro cog la gzhung bshad 'chad pa thams cad mkhyen pa'i ye shes la mnga' bsnyes pa 'dra ba yod pa'i bka'/ shar ra ba yon tan grags la
babs/ gsung rab thams cad skyes bu gsum gyi gdams ngag tu dril nas/ sman pa mkhas pas nad brtags te nad thog tu sman btang ba 'dra ba yod pa'i bka'/ snang gre'u

lhas pa ye shes rgyal mtshan la babs/ stong nyid kyi blta bas dngos po dang mtshan mar 'dzin pa thams cad 'jig nus pa yod pa'i bka'/ ram sdings ma ba 'byung gnas rdo rje la
babs/ rtsod pa paNDi ta'i rgol ba yang bzlog nus pa yod pa'i bka'/ dol pa shes rab rgya mtsho la babs/ bla ma la sangs rgyas dngos kyi mos gus rgyun chad med pa'i bka'/
gnyal pa chos 'bar la babs/ dang tshugs mchog zung cig la 'gran nus pa yod pa'i bka'/ grab pa yon tan 'od la babs/ rgyun du dkon mchog gi drung du mchod pa khra lam me ba
'bul ba yod pa'i bka'/ dge bshes brag dkar ba la babs so/ /de yang glang ri thang pa ni/ 'khrungs yul 'phan yul gnya' gong gser ma gshong / yab jo bo dar ma mdo bzang gi
sras su rta lo la 'khrungs/ rus zhugs tshangs/ khong rang gi zhang bo bshes gnyen grog mo mkhar pa la rab tu byung / mtshan rdo rje sengger btags/ rgyal ba 'od dpag tu med
pa'i sprul par byed la/ sngon lo tsA ba ka ba dpal brtsegs su sprul nas bstan pa cher gsal bar mdzad cing / 'dir gdul bya blo dman pa rnams kyi ngor/ dang po shin tu bkren
pa'i tshul mdzad de/ lo na spyan snga ba la chos gsan dus/ yos par ba res gdan non mdzad kyin bzhugs/ de nas bsod snyoms mdzad pa'i bsnyen pa gang byung spyir dge 'dun
dang / khyad par po to ba dpon slob la drangs pas/ sku bsod skyes pa ltar mdzad de/ grwa pa nyis stong tsam 'tshogs pa'i rgyags khong rang gis gnang / gnas nges med du
bshad sgrub zung 'brel

du mdzad/ gtso bor po to ba la yun ring du bsten/ phu chung ba dang / khams lung ba chen po sogs la yang chos gsan/ po to ba gshegs nas/ thang grong ltag tu gtor ma mdzad dus/
gtor sder bya rog gis khyer te glang thang gi shar ri de'u de'i khar bzhag pas/ dpon shAkya bya bas zhabs tog byas te der lo gsum sgrub pa mdzad/ zhol du sgrub chu yang
byung / nyin mtshan dbyer med du byang chub sems kyi ting nge 'dzin sgom pa'i mdangs la/ klu mo spun gsum gyis glang thang gi gnas phul/ dge 'dun gyi sde 'dzugs par zhus/
phyis ri de'i steng nas yar 'phur te/ thugs dam gyi phreng ba skyur sar khron pa brus/ dbu zhwa skyur sar bla brang byas te dgon pa btab/ slob ma mang du 'dus/ bka' gdams
gzhung drug lam sgron sogs la 'chad nyan mdzad cing / bdag gzhan brje ba'i byang chub kyi sems kho na gtso bor mdzad de/ gsung las kyang / kho bos rlung tha mal du gtong
ma myong gsungs/ zhal bzhugs rin glang thang gi lcags ri'i nang du srog chags rnams cig la cig mi 'tsho bar grags/ dgung lo bdun cu pa yos lo sa ga zla ba'i nyer gsum
la dpe'i chu lung du gshegs/ rgya lcags ri gong kha ba ni/ khams su glang ri thang pa'i snyan pa thos pas/ dbus su chos la 'byon pa'i 'dun pa yod pas/ glang ri thang pas
mkhyen nas der byon/ bgegs bskrad/ gtor mas byin gyis brlabs pas mi'i lus su gyur/ srin mo cig gi gnod pas pho bo drug 'das/ khong rang yang sngags kyi bcings te/ khyi'i
lus su bsgyur kyang / glang ri thang pa la mjal bar mgron po'i phyi la yong /

srin mo mnan du sleb pa na/ glang ri thang pas mkhyen nas der byon/ bgegs bskrad/ gtor mas byin gyis brlabs pas mi'i lus su gyur/ stong nyid snying rje thugs su chud de slob
ma'i mchog tu gyur/ jo bo'i slob ma bshes gnyen bal po bas btab pa'i lcags ri gong khar bzhugs pas rgya lcags ri bar grags/ gzhan yang slob ma che ba dge bshes lcags zhing
ba/ khyung po rnal 'byor/ rA lo tsA ba/ gnyan chen po/ zhang zhung pa/ mdo sde pa sogs byon la/ zhang sha ra ba chen po ni/ pa tshab rom po'i rgyud du khyi lo la yum
phyugs skyong ba'i dus rdo leb steng du 'khrungs te/ de la zhabs rjes kyang byon/ dgung lo bco brgyad la rlung shod phyor bar bros te rab tu byung / mtshan yon tan grags
su btags/ de nas spyan snga phyor phur sku 'tshams mdzad pa'i sar mjal/ zla ba bzhi mtshams khrod du bzhugs te chos gsan/ da nga'i grogs po'i rtsar rgyugs gsungs pas/ stag
lung du po to ba'i spyan sngar byon/ grwa pa lo dgu nang mi lo dgu ste bco brgyad bsten/ zhar la phu chung pa dang / spyan snga la 'dod chos rdzogs par gsan/ po to ba gshegs
nas/ yon tan gyi rjes su 'brang ba'i 'khor rnams dang lhan cig thog mar rlung shod du byon te tshogs bsdus/ de nas gnas nges med du 'chad nyan mdzad pas/ grwa pa nyis
stong brgyad brgya tsam 'dus/ de rnams phal cher chos don du gnyer ba sha stag go /de yang bshes gnyen ston pa/ rnal 'byor ba/ dgon pa ba/ sku mched gsum pa/ sne'u zur
pa/

sha ra ba rnams la bka' gdams zhal brgyad du grags so/ /ram sdings ma ba 'byung gnas rdo rje ni/ khong la rnam thar che chung gsum 'byung ba'i skye ba bcu drug pa'i rnam thar
du bdag nyid ting nge 'dzin la mnyam par bzhag tsa na/ bskal pa stong gi skye ba dran te/ yab yum/ bla ma dang / chos gang la bzhugs pa/ rus dang rigs dang / gnas dang
sa phyogs thams cad kyang dran/ dus rgyun du sa le ba ni/ skye ba bcu drug dran no zhes gsungs la/ gtsang du ram sdings ma ba yi chos sde btab/ gzhi bdag gi mdzo mo dkar
mo cig phul ba sa la thim pas/ chu mig khyad par can zhig byung ste/ rgya gar gyi mda' chu khron pa skyes dang khyad med sus 'thungs kyang rgyal gsungs/ lho brag sdings
ma ba de'o/ /dol pa shes rab rgya mtsho ni/ jo bo dol du phebs dus yul 'di nas byang chub sems dpa' rtags mtshan can zhig 'byung / zhes lung bstan te/ phag lo la 'khrungs/
zhogs ya gad kyi gtsug lag khang bzhengs/ be'u bum sngon po'i rtsa tshig sogs mdzad/ dol pa dmar gzhung du grags te/ 'khor nyis stong tsam 'dus/ bdun cu rtsa gsum pa phag
lo rgyal zla'i tshes bcu gsum la gshegs/ slob ma che ba bde gshegs phag mo grub pa sogs byon kyang / chos brgyud 'dzin pa'i mchog lha don stong pa dang / de'i slob ma
'bri sgang pa sogs yin no/ /lha don steng pas be'u bum sngon po'i rtsa tshig 'grel pa mdzad do/ /grab pa yon tan 'od ni/ 'phan yul grab tu 'khrungs/ bzhugs gnas

grab phu'i pho brang sdings te/ khong rang gzhon dus nas thos pa che bas/ dang po po to ba la chos kyi tshod ltar byon kyang / phyis mi phyed pa'i dad pa skyes te/ lkog chos
lo bcu drug gsan/ po to ba'i gsung bgros bsgrigs pa/ dpe chos rtsa 'grel mdzad do/ /dge bshes brag dkar ba ni/ spre'u lo la 'khrungs/ 'khor bzhi brgya tsam 'dus/ dpe chos
gsan pa'i ched du grab pa'i slob ma mdzad/ brgyad cu thams pa yos lo'i dgun zla tha chung gi nyer gnyis la gshegs/ de'i slob ma slob dpon byang chub snang ba pa/ de'i
slob ma grub thob gces sgom/ de'i slob ma skyer sgang pa la sogs pa byon no/ bka' babs rnams kyi nang nas zhang ston sha ra ba po to ba'i chos srol 'dzin pa'i mchog ste/
'di la slob ma'i mchog bka' babs lngar grags pa ni/ byang chub thugs kyi bka' babs bya 'chad kha ba/ byin rlabs kyi bka' babs gtul ston blo gros grags/ gzhung bshad kyi bka'
babs dam pa stabs kha ba/ rnam thar gyi bka' babs nyi ma'i 'dul 'dzin/ longs spyod kyi bka' babs rnal 'byor shes rdor ro/ /dang po bya 'chad kha ba ni/ 'khrungs yul lo
ro/ gdung rus ja/ yab 'phags pa skyabs/ yum bsod nams skyid kyi sras su sbrul lo la 'khrungs/ slob dpon dwags po gtsang 'dul la rab byung zhus/ mtshan ye shes rdo rjer
btags/ gnyal du ngor rje btsan po'i chos 'khor la byon pas/ ba ri lo tsA ba/ rngog lo tsA ba sogs sde snod 'dzin pa mang po/ grub mtha'i rnam dbye 'byed pa

gzigs pas/ chos 'tshol ba la mos te byon/ g.ye chung gi sgre dgon pa na spyan snga'i slob ma sgre pa chen po bzhugs pa dang mjal/ bsnyen rdzogs kyi mkhan po zhus pas ma gnang
/ khyad par glang ri thang pa'i slob ma lcags zhing pa la blo sbyong tshig brgyad ma gsan pas dad nas/ po to ba'i slob ma dol pa dang / sgre ba jo gdan tsha rong pa dang
/ dgas po gtsang 'dul mjal du byon pa la/ mkhas slob zhus nas bsnyen rdzogs mdzad de/ sha mi la 'dul ba gsan/ de nas yar lung du byon te bshes gnyen mang po bsten/ khyad
par glang ri thang pa'i slob ma lcags zhing pa la blo sbyong tshig brgyad ma gsan pas dad nas/ po to ba'i slob ma dol pa dang / lung snang pa gnyis lo bzhi bsten/ dol
pa la be'u bum sngon po yang gsan/ de nas dgung lo sum cu la glang ri thang pa la gtad nas byon kyang ma mjal bar/ sha ra ba zho'i khang par gnas na bzhugs pa dang mjal/
dang por tshogs chos gsan/ de nas blo sbyong rtsad chod de nyams khrid du lo dgu bskyangs pas/ bdag gces 'dzin gyi 'phri ba chod pa cig byung gsungs/ ston chos la bya yul
du byon/ sprul sku bya yul ba la gdams ngag gi skor rnams rdzogs par gsan/ 'phan yul du byon nas kyang sha ra ba yun ring du bsten/ de nas gnas nges med du thugs dam gyi
gtso bo blo sbyong la mdzad cing bka' dog pa la/ phyis 'gres bu sgom chen sdings su nyer gnas la khyod kyi slob ma 'di rnams la mar khu'i skyogs 'dren gyis ming ston byed
gsungs nas/ don bdun gyi sa bcad mdzad de tshogs chos su gsungs/ de nas mal gror byon/ 'chad kha rnying ma btab/ lo

bcu gcig tu chos gsungs pas slob ma stong tsam 'dus/ de nas mtha' phur zla ba brgyad bzhugs/ khyad par gyi sras se spyil bu ba/ ran tshan rab kyi rnal 'byor byang seng / rang
po bo dhi sa twa/ dgas po nyang sogs dang / yab sras gnyis ka'i slob ma rnal 'byor byang seng gis gro sa dgon pa btab/ gzhan yang lho pa thams cad mkhyen pa sogs mang
du byon/ bdun cu rtsa lnga pa lug lo zla ba bcu gcig pa'i tshes lnga la mtha' phur gshegs/ gdung bzhu bas thugs ljags sogs byon/ gser gyi mo tog gi char babs par grags te/
rgyas par blo sbyong gi byung tshul dang / rnam thar che chung du blta'o/ /de'i khyad par gyi sras se spyil bu ba ni/ 'khrungs yul lho stod der ma sgang / gdung rus se/
dgung snying glang lo pa/ rab byung dang bsnyen rdzogs gnyis ka'i mkhan po cha bas mdzad/ mtshan chos kyi rgyal mtshan du btags/ bya 'chad kha ba dang mjal/ yun ring du
bsten cing / yon tan bum pa gang byo'i tshul du mdzad/ sngar bya 'chad kyi lung bstan pa bzhin 'chad kha gsar ma btab/ 'chad kha pa chen po'i nang rten du sku lder rin po
che dang / phyi rten gyi mchod rten la sogs pa bzhengs nas klung shod du byon/ spyil bu'i dgon pa btab ste rnam g.yeng spangs nas/ stod du mkhar gong la ga smad du nyung
zhing snang du mtshams tho brgyabs nas/ lo bdun du mtshams mi 'da' mdzad/ de nas brag dkar gnas brtan sogs kyis spyan drangs nas 'chad khar dgun chos la byon/ gdul bya du
ma smin par mdzad nas drug cu rtsa dgu pa bya lo'i

dbyar zla ra ba'i tshes bcu gsum la spyil bur gshegs/ 'di la slob ma'i mchog lha chen po/ gya yangs pa thang pa/ nyan lha ldings pa sogs mang du byon pa las/ lha chen po ni/
yab jo bo rnal 'byor/ yum sna nam za'i sras su stag lo la pho brang khang dmar du 'khrungs/ dgung lo bco lnga la rgya dur gyi mkhan po klub dkar dang / gtsang pa khyung
po la mkhan slob zhus/ bya par rab tu byung ste/ mtshan byang chub rin chen du btags/ de nas bya 'chad kha ba'i sku 'dra gzigs pas dad pa'i rkyen byas te dge bshes se dang
mjal/ chos mang du zhus/ nyi shu rtsa bzhi la rgya sar sgang nas mkhan po rlan spyan drangs te bsnyen par rdzogs/ gzhan yang kha che paN chen la sogs pa mang du bsten/
se spyil bu ba gshegs nas/ 'chad kha spyil bu'i gdan sa mdzad/ bka' 'gyur gyi lung bzhugs pas/ lha lung gi dbang phyug tu grags/ sangs rgyas sman bla sogs yi dam mang po'i
zhal gzigs pa rnam thar du gsal/ 'brug lo bdun cu rtsa lnga la 'chad khar gshegs/ lha 'gro mgon ni/ yab jo 'bag gi sras su rta lo la 'khrungs/ lo bcu drug pa la 'chad
khar khu bo'i drung du dge bsnyen zhus/ de nas skyur mo lung du sba ti la rab tu byung ste/ mtshan dbang phyug 'od du btags/ de nas po tor dge bshes gnas brtan la mkhan po
zhus te bsnyen par rdzogs/ lha chen po gshegs nas gdan sa mdzad/ mi g.yo ba'i grub pa brnyes pas stag sham can du yang grags/ gdul bya mang po smin par mdzad nas bdun cu
rtsa bzhi pa

lug lo zla ba dgu pa'i nyer gcig la spyil bur gshegs/ lha brag kha ba ni/ jo bo shAkya bkra shis kyi sras su khyi lo la 'khrungs/ lha 'gro mgon dang mjal te rab tu byung /
mtshan ye shes blo gros su btags/ sbas pa ston gzhon sogs la chos rnams rdzogs par gsan/ 'chad kha spyil bu'i gdan sa mdzad/ sum cu rtsa bdun la gshegs/ de nas jo 'phel gyi
sras lha dbang phyug ye shes/ 'brug lo pa/ zur khang pa snga bar grags pas gdan sa mdzad de drug cu la gshegs/ de nas grags pa rin chen gyi sras lha blo gros 'od bya lo
pa/ gdan sa lo bzhi bcu mdzad de/ lha rin chen seng ge mkhan chen sengge rgyal mtshan sogs smin par mdzad/ drug cu rtsa bzhi la gshegs/ mkhan chen sengge rgyal mtshan pa'i
sku che ba'i yon tan rnams/ jo bo brtan sgom dpal gyis byas pa'i rnam thar du gsal la/ de la slob ma rje btsun ye mgon pa/ byang sems ra sgreng pa shAkya bsod nams sogs
mang du byon no/ /rgya yangs pa thang pa ni/ gdung rus rgya/ mtshan nyi ma dbang phyug spang pa'i dgon pa btab/ dgung lo lnga bcu bzhugs/ de nas gdan sa yang mang du nyan
lha sdings pas nyan gyi lha sdings btab/ blo sbyong gi bla ma brgyud par ram pa lha sdings pa zhes 'byung la/ stod lung mdar ram pa lha sdings zhes pa'i dgon pa yod pas/
'di dang bla ma gcig mi gcig brtag par bya'o/ /ram pa lha sdings pa nas/ sangs rgyas dbon/ slob dpon yon tan dpal/ mkhan chen bde pa dpal/ mkhan chen bka' bzhi ba/ rin
po che

bsod grags pa/ rgyal sras thogs med pa ste/ de rnams kyi rnam thar chos rje mtshal min pa bsod nams bzang pos mdzad par gsal lo/ /byin rlabs kyi bka' babs gtum ston blo gros
grags ni/ gdung rus gtum/ 'khrungs pa lcags mkhar ste/ sha ra ba sogs bka' gdams kyi bla ma mang du bsten/ de nas snar gyi mda'i thang la lo ra yod par spyil bu mdzad de/
chu mo bya'i lo la gzhi btsugs snar thang gi dgon pa btab ste/ lo bcu bzhi bzhugs/ grwa pa stong tsam 'dus pa'i grags che pa rdo ston rdo rje grags/ bdud rtsi grags zhag
btsun rdo rje 'od/ sga ston shes rab grags rnams las rdo rton rdo rje grags la nyid kyi dgon pa 'di bzung la 'gro don skyongs gsungs nas/ khong rang byang rta sde'i chos
lung du thugs dam la bzhugs te/ chos lung sku gshegs su grags/ rdo ston gyi gdan sa lo nyi shu mdzad/ de nas zhang btsun rdo rje 'od kyis gdan sa lo brgyad mdzad/ dpal
ldan gro mo che ba ni/ gdung rus gro/ 'khrungs yul chu sgo ba/ mtshan bdud rtsi'i grags/ yi dam mang po dang gnas brtan bcu drug zhal gzigs/ snar thang gi dbu rtse rnying
ma bzhengs/ gdan sa lo sum cu so dgu mdzad/ de nas zhang ston chos kyi bla mas gdan sa lo bcu mdzad de/ de nas sangs rgyas sgom pas gdan sa lo bcu mdzad de/ tshogs chos
chen mor grags pa dang / lam sgron TIkka sogs mdzad cing / dben gnas byang chen btab/ gnyal zhig gi slob ma grags pa sengge spyan

drangs te mtshan nyid kyi bshad grwa btsugs/ de nas 'chim nam mkha' grags pa zhes bya ba/ gdung rus 'chim/ nyang stod smon gro'i shu kha'u bya bar sku 'khrungs/ gnas brtan
bcu drug gi gcig tu grags/ mkhyen rab dang 'phrin las che bas rtsom chos mang du mdzad cing / gdan sa lo sum cu rtsa drug mdzad/ chos rgyal 'phags pa'i bla ma yang mdzad
nas/ chos 'khor chen po cig gi gral dbu la spyan 'dren zhus/ de nas skye ston par grags pas gdan sa lo bco lnga mdzad de/ snar thang gi gtsug lag khang che ba dang lcags
ri sogs mdzad/ de nas chos rje nyi ma ba/ mkhan chen 'dul ba 'dzin pa/ 'chim blo bzang grags pa sogs dpal snar thang du bka' gdams pa'i bshes gnyen bzang la mang ba rim par
byon pa yin no/ /gzhung bshad kyi bka' babs dam pa stabs kha bas/ stabs kha grwa pa'i sgang / 'dod 'jo chos kyi sgang / khra phu longs spyod kyi sgang ste dgon pa gsum
btab/ grwa pa brgyad brgya tsam 'dus/ grags che ba'i zhang bzhi ni/ zhang ston 'dod 'jo ba dar ma g.yung drung / zhang ston khang mo che ba/ zhang ston sho ma ra ba/ zhang
ston gtso thang pa chen po'o/ /thugs kyi sras bzhi ni/ sgang thang dkar ba rdo rje rin chen/ gu ra ba tshul khrims rdo rje/ stabs kha'i rnal 'byor pa nam mkha' rin chen/
khra phu ba 'dul ba 'dzin pa'o/ /'dod 'jo zhang ston dar ma g.yung drung la gtad/ de nas rong ston kha po ches bskyangs so/ /khra phu 'dul 'dzin pas bskyangs te/ de las

'phel ba'i zhang ston dar/ grab phu ba chen po/ de'i slob ma btsan dgon pa ba sogs byon te rgyas par ma spros so/ /gnyis pa rje spyan snga nas brgyud pa bka' gdams gdam ngag
pa rnams byon tshul ni/ rnal 'byor gyi dbang phyug spyan snga la slob ma'i mchog sgom bzhi/ 'gran gyi do med gsum dang / gzhan yang mkhar phu ba/ rol po rdo rje/ g.yo nas
sgre pa chen po/ zhang ston dpal brtsegs/ rgya rtse sgro ba/ 'phan yul gyi sgro lag pa chen po/ zhang ka ma ba chen po shes rab 'od/ ku ma ra shAkya/ sku srung ston pa/
'dul 'dzin la gur ston pa/ 'chang bu ba chen po/ dgag dbye shes rin sogs ming chen nyi shu rtsa lnga tsam byon pa'i dgag dbye shes rin gyi nyan cher sgyes kyis mchod khang
bzhengs/ spyir grwa pa bdun brgya tsam 'tshogs pa'i sgom bzhi ni/ zar pa zag sgom rdo rje ye shes kyis mal gro zar gyi mchod khang bzhengs/ rug pa ston sgom gyis klung
shod rug pa'i mchod khang bzhengs/ mang ra sgom pa brtson 'grus 'bar gyis thang skya'i dgon pa btab/ dbu rtse gsar ma bzhengs/ ral pa seng sgom gyis rlung shod ngor gyi
mchod khang bzhengs/ 'gran gyi do med gsum ni/ ston lung pa chen po/ bya yul ba chen po/ snyug grum pa chen po'o/ snyug grum pas klung shod mdar snyug grum dgon pa btab/
stod lung pa chen po ni/ 'khrungs yul stod lung gser phug dgung snying spre'u lo pa/ rab tu byung pa khyung po jo bsod la mdzad/ mtshan rin

chen snying por btags/ gtsang phyogs la gzhon nu nas mtshan nyid kyi slob gnyer la byon nas/ bla ma seng ge sgra gcan 'dzin bzang po dang / paNDi ta 'bum phrag gsum pa sogs
mkhas pa mang po la mdo sngags kyi gsan sbyong rgya cher mdzad/ rtsod pa yang bzang / de nas stod lung thag mar/ dbus gtsang gi ston chen thams cad 'tshogs nas chos kyi
bgros gleng 'ba' zhig mdzad pas/ khong gis kyang grwa skor la byon/ rtsod pa mdzad pas/ klo kya gtso rgan bya bas nyan nas/ khong na re bod dbus gtsang gi ston chen 'di tsam
cig nyin re bzhin 'tshogs nas/ mar 'khor ba yong lugs/ yar thar pa sgrub lugs kyi chos tshig bzhi pa cig med par/ klad pa gas gas ba glang dkar zal la 'chi ba 'di byung
re che zer ba gsan pas/ khos kyang de tsam cig go 'dug na/ da rgya gar du chos 'tshol ba la 'gro dgongs nas byon pa dang / mkha' ru ba'i grwa ba dge slong snam sbyar phrag
par bzhag pa tshul khrims kyi dri bro ba cig dang mjal te/ tshe 'di yun thung shes bya'i rnam pa mang / /tshe yi tshad kyang ji tsam mi shes pas/ /ngang pa mtsho la
'o ma len pa ltar/ /rang gi 'dod pa dang du blang bar bgyi/ /zhes gsungs/ de sus mdzad byas pas/ jo bo'i gsung yin zer/ gang nas byon byas pas/ mkha' ru dgon pa nas 'ong
zer bas/ mkha' rur byon/ skyabs 'gro'i chos skor gsungs pa gsan/ de nas mkha' ru bas lung bstan nas/ ra sgreng du rnal 'byor pa chen po'i spyan sngar byon/ lta ba'i dri ba
mang po mdzad pas/

ston pa sngon du thabs goms pas rgyu smin dgos pa yin gsungs nas thog mar skyabs 'gro dang / byams snying rje nas rim gyis khrid de chos mang du gsan no/ /de nas spyan snga
sku mtshams la bzhugs pas/ rnal 'byor pas mjal sna mdzad de chos gsan/ rtsa ba'i bla ma zhus/ de nas rnal 'byor pa lo dgu/ dgon pa ba lo lnga bsten/ spyan snga lo bdun 'bral
med du bsten te bka' gdams kyi chos thams cad rdzogs par gsan/ gser srang brgyad brgya 'bul bar dam bcas te/ phyed phyag tu phyin pa la spyan snga gshegs pas/ bzhi brgya'i
tshab tu dgung lo don gnyis la/ lam pa'i gtsug lag khang gi rmang btings te rdzogs par grub/ sku gsung thugs kyi rten snga phyi dpag tu med pa bzhengs pa'i grags che
ba la/ rab gnas kyi dus su spyan snga pa la chos gsungs pa'i/ 'jam dpal dpa' bo'i sku la sogs pa/ rgyud sbyangs ma bdun dang / rnal 'byor pas rab gnas mdzad pa/ po to'i
gsung 'byon/ mkha' ru'i ljang skyes/ btsan 'gro'i chu khol zhes/ rten rtags thon gsum du grags pa sogs rten mang du bzhengs/ spyan dang mngon par shes pa mnga'/ yi dam
mang pos zhal gzigs/ bden gnyis kyi rtogs pa thugs la 'khrungs/ 'gro don rgya cher mdzad de/ slob ma rtogs ldan sdings po ba snub chos 'bar/ dge bshes lha bzo/ khyung khams
po che/ klog skya/ dge bshes zar pa/ bya 'dul 'dzin/ dge bshes gnas brtan la sogs pa rtogs pa dang / gzhan phan

la mnga' brnyes pa mang du byon no/ /de nas stod lung pa/ dge bshes lha bzo la gdan pas gtod dgongs pa la/ lha bzos mngon shes kyi rig nas/ gram rta chad skad par bzhugs pas/
glen pa lha bzo de byung na bslab bya 'dra bya rgyu yod pa yin te ma byung / da dge bshes klog skya dang / zar pa gnyis kyi 'di dang mal gro zar gnyis spyi la skyong gsungs/
der yod pa rnams kyi rjes su rten bzhengs sogs ji ltar byed zhus pas/ spur 'di g.ya' phu ru'i rtse la skyol/ rten ma bzhengs gsungs/ 'o na sprul sku bya yul ba rten
bzhengs pa 'dug na ji ltar byed zhus pas/ nga khong la drin che ba yin/ lo bdun 'gro ba nas bskyangs/ bla ma spyan snga rnal 'byor lta bu la sprad/ khong rang ji ltar dgongs
pa mdzad du chug gsungs/ de nas sku gshegs khar/ ngas don khyad par can grub pa yin/ zhes lan gsum gsungs/ drung na yod pas/ yi dam gyi lha zhal gzigs pa yin nam zhus
pas/ yi dam kyi lha zer nas mig hu re/ rna ba co re ba yod pa yin/ chos thams cad don dam par skye ba med cing / kun rdzob tu rmi lam sgyu ma lta bur rtogs gsungs te/
brgyad cu rtsa lnga pa spre'u lo mngon par byang chub pa'i zla ba'i tshes brgyad la lam pa dgon par gshegs/ sang lha bzo dpon slob kyis kyang phebs/ nya ga mo pas mdangs
ma gir bzhugs pas ma byung zhus pas/ tshe dang ldan pa/ mi theg pa'i khur chen po cig bkur bar 'dug pas bsdad pa yin/ bla ma dang 'dang mjal/ bzod gsol kyang tshar gsungs/

der klog skya'i zhal nas/ nga rgas pas ya gir mi thon/ khyod kyi zar skyongs gsungs/ zar pa'i zhal nas/ nga yang bla ma'i gdan sa dga' ste/ ngas zar bskyangs shig gsungs/ de
nas bya yul ba chen pos kyang phebs/ sngar gyi zhal bkod rnams snyan du gsol pas/ gzhi 'di la zan kyi dgos pa'i dgongs pa yin yong gsungs te/ chas rkyen thams cad dang
/ sol ba tshun chad dbu stod nas drangs te gdung khang chen po bzhengs so/ /sprul pa'i sku bya yul ba ni/ mdo ting 'dzin gyi rgyal po las/ phyi ma'i tshe na ting nge 'dzin
pa dag /lnga brgya las ni mi nyung de 'byung ste/ /mdo sde mchog 'di rgya cher bzung ba la/ /de dag sngon du 'dren pa gzhon nu yin/ /zhes lung bstan te/ 'khrungs yul stod
lung go ga lung gi grong mkha' rog gdung rus gnyos/ yab g.yung drung 'bar/ yum stod lung pa'i lcam sring ljang za lcam bu ste/ yos lo la 'khrungs/ dgung lo bdun la ston
lung pa chen po dang mjal/ lo bcu gnyis la stod lung tsha thog dgon par/ rnal 'byor pa'i slob ma sgom pa byang grags dang / spyan snga'i slob ma sgom pa ye shes rgyal mtshan
gnyis la mkhan slob zhus dge tshul mdzad/ mtshan gzhon nu 'od du btags/ de nas stod lung pa/ mal gro zar du 'byon pa'i phyag phyir byon/ lo bcu zhabs tog tshul bzhin
du mdzad/ thugs 'dzin yangs pas bslab spyod gzhung che chung rnams tshegs med par thugs su chud par mdzad/ de nas spyan snga cho ba na bzhugs pa

na/ stod lung pa dpon slob gnyis kyis mjal du byon pas mngon shes kyis gzigs nas stod lung pa la/ jo bo ston pa re skyed 'khor 'di lta bu yod pa/ shes yang yang gsungs pas/
bla ma mnyes par dgongs te phul/ lo bcu gsum zhabs tog tshul bzhin du mdzad pas/ spyan snga mnyes pa'i gsung mang po dang / byin rlabs zhugs te/ nang ma gcig la sde snod
gsum dang / rgyud sde bzhi'i tshig don thugs la 'khrungs/ spyan snga la dpon slob nA ga bo dhi dang mjal ba bden nam zhus pas/ btsun chung 'di 'dir bcug pa'i chos mi 'dra
ba gsungs/ phyi gshegs khar ngas slob dpon nA ga bo dhi dang dngos su mjal/ chos mang du zhus/ rtsa ba'i bla mar byed pa yin/ khyod rang yang gsol ba thob dang rjes su
'dzin par 'dug gsungs/ mdor na spyan snga'i yon tan bum pa gang byo'i tshul du mnga' zhing / spyan snga snyug grum du gshegs nas sku gdung bzhu ba'i dus/ thugs nam mkha'
la 'od dang bcas ste sprul sku chen po'i pang par babs pa/ phyis bya yul gyi gdung khang du bzhugs so/ /snyug grum du sku mtshams lo dgu mdzad/ de nas tshogs bsdus te/ thog
mar bul gyi ra ba dkar por dgon pa btab/ dge 'dun lnga brgya tsam 'dus/ de'i tshe rje btsun ma sgrol ma la sogs pa yi dam mang po zhal gzigs/ nA ga bo dhi la dngos su
chos gsan/ de nas gdul bya bsam gyis mi khyab pa dang / dgon pa 'bul ba yang mang du byung ba la/ bla ma dang sgrol mas lung bstan pa'i gnas bya

yul du dgon pa 'debs dgongs kyang / yon bdag rnams the tshom bsal ba'i phyir/ bshes gnyen mtha' bzhi spyan drangs te/ dgon pa thams cad nas rdo re blangs pa la sa spyad mdzad
pas/ se g.ya' ba'i g.yung drung gi phul ba bya yul nas blangs pa'i rdo la sa'i spyad bzang bar lung bstan pas/ gzhan rnams kyang ma dga' ba med par mdzad de/ lo dgon pa
btab nas lo ngo nyi shu rtsa gnyis pa chu pho rta'i lo la gtsug lag khang gi rmang btings nas lo bcu gsum rta lo'i nang tshun la dgon pa rdzogs par grub/ de'i tshe spyan
snga ba mnal lam du byon nas/ snam sbyar gser mdog can bskon pa rmis pas/ bla mas snang ba byung gsungs nas/ mkhan po bya 'dul 'dzin/ las slob mang ra sgom pa/ gsang ston
rgya shes rab 'bar gyis mdzad de bsnyen par rdzogs/ bya yul du dge 'dun nyis stong lnga brgya tsam 'dus/ de dus bya yul/ klung shod/ mal gro gsum du dus gcig la gral dbu
mdzad pa dang / mdo smad du ngang tshang ba'i gtsug lag khang gi rab gnas dang / dwags por sha ba gling pa'i mchod rten gyi rab gnas zhus pas/ dus tshod tshes grangs 'di
la mchod pa rgya chen po bshoms/ gsol ba thob/ ngas gzims chung 'di'i steng nas rab gnas byed pa yin gsungs te/ kun gyis mthong bar gtsug lag khang dang / mchod rten steng
du phyag nas babs pas/ de nas sprul skur grags/ mi ma yin mang po la chos gsungs pa dang / bskyed rdzogs kyi

rtogs pa mnga' ba/ mngon shes mang du gsungs pa sogs don du gnyer na rnam thar che chung dang / gtsug lag khang bzhengs tshul rgyas par rten bshad kyi yi ger gsal lo/ /de ltar
slob ma mang du smin grol la bkod/ 'gro don rgya cher mdzad de dgung lo drug cu rtsa bzhi pa rta lo la bya yul du gshegs/ de nas gzhi byes kyi grwa pa mang pas/ sku gdung
bzhugs pa dang bzhu ba la ma 'chams pas/ sku stod rdo rgyus kyis pang khebs kyis dril nas/ sku smad bzhu phul bas spur dud kyis gang khyab tu ring bsrel 'byung ba dang
/ dung g.yas 'khyil/ sgrol dkar/ rnam rgyal mchod rten rnams byon no/ /sprul sku chen po la slob ma nyis stong re 'dus pa'i nang nas ting nge 'dzin skyes pa lnga brgya/
dge bshes jag rtse 'chang ba brgya dang bcu/ de'i nang nas grags che ba/ phyi'i chen po brgyad/ nang gi che po brgyad/ thugs kyi sras bzhi dang / rje sgam po par grags
pa dwags po lha rje sogs pa byon pa'i/ phyi'i chen po brgyad ni/ mdo smon nas ngang tshang pa chen po/ grags mar chen po/ dwags por sha pa gling pa chen po/ lhor lha rgya
ri ba dang / dge g.yel ba chen po/ stod lung du rnam par ba dang / nya ga mo pa chen po/ dkon mchog 'od zer/ gtsang du mus sman pa chen po dang brgyad do/ /nang gi chen
po brgyad la/ khrom zher chen po 'brug lo pa/ mtshan rin chen 'od/ skam skam dang / brag par sogs dgon pa mang du btab/ don gcig bar bzhugs so/ /snyug grum

pa chen po ni/ snga phyi gnyis byung pa'i phyi ma yin no/ /mal gror bul pa chen po ni/ rus klog skya/ dgung steng yos/ mtshan dbang phyug rin chen/ bya yul ba chen po dang
thog mar 'brom du mjal/ rgyal steng gi dgon pa btab/ don grub bzhugs so/ /sku 'jol pa chen po'am/ ba ngar ba chen por grags pas/ ba ngar gyi mchod khang bzhengs/ 'phan yul
du rta pa zhang sgom chen pos rta phu'i dgon pa btab/ 'brom du bkra shis sgang pa chen pos smon grong gi dgon pa btab/ rgya mig mang pa chen po dang brgyad do/ thugs kyi
sras bzhi'am lnga ni/ rgya par sgang nas/ rgya chen pos rgya par sgang gi mchod khang gsar rnying gnyis bzhengs/ 'phan yul char rje nas snub mchod nas/ dgon mkha' ru ba
la gsum byon pa'i bar pa dang / gtsang pa rin po che dang bzhi/ sras lngar byed na/ sgyer sgom chen po gcig yin la/ dpe kha cig tu/ nang gi chen por bgrang pa yang snang
bas/ mi 'dra ba cung zad 'dug kyang rnam thar gtso bor byas so/ /dwags po lha rje ni snying rje pad dkar du/ dge slong 'tsho byed ces bya ba theg chen pa 'byung / zhes lung
bstan te/ 'khrungs yul mnyal bdo gnyer gnyi ba/ dbu rtso rgya la 'bar gyi sras su sa mo lugs la 'khrungs/ dgung lo nyer lnga la dwags por mar yul blo ldan dang / shar
pa gling pa la rab byung bsnyen rdzogs zhus/ mtshan blo gros grags par btags/ bka' rgyud gser phreng du/ skya ming dar ma grags dang / chos mtshan bsod nams rin chen zer/
de nas

bya yul ba/ sha pa gling pa/ dge bshes sgre ba/ snyug grum pa/ rgya lcags ri gong kha ba dang lnga la bka' gdams gsan/ de nas sgrub pa bya dgongs nas khong rang gi yab mes
kyi brtsigs pa'i gser kha bya ba'i gtsug lag khang yod sar brang khang brtsigs/ pha zhing la yon bdag byas te sgrub pa byed pa'i dus/ nyin cig lcags ri'i lho phyogs su skyo
sangs la byon pa na/ sprang po gsum las/ rje btsun mi la'i snyan pa gsan pas/ dad pa'i rkyen byas te/ pha zhing gser zho bzhi dang cha zho gang la btsongs nas/ dge bshes
rgya lcags ri ba dang / bya yul pa/ snyug grum la rnams la phyi phyag mdzad pas/ bya yul ba'i zhal nas/ khyed rnal 'byor pa khyi thul can gyi spyan sngar ma 'gro cis kyang
'gro na nged kyi rtags rnam thar ma dor ba shog cig lar ser kha la phan na khyi tshil yang sman yin/ zangs nged kyi brdungs nas zangs skad mi yis 'don pa cig 'ong bar
'dug ste/ thabs med gsungs/ snyug grum pa'i zhal nas/ khyod kyi nga rgas khar ma bor ba shog cig gsungs/ de nas mi la dang mjal gdams ngag gi thugs tshim par mdzad/ 'phrin
las mtha' yas shing / dgas lha sgam por dgung lo brgyad cu bar du bzhugs shing / rnam thar rgyas pa bka' brgyud gser phreng sogs su gsal lo/ /'di dag bka' gdams kyi brgyud
pa dngos su mi 'dzin kyang / bka' phyag zung 'brel bas grags pas slob ma'i khongs su gtogs pa yin no/ /de nas lo bya yul gyi gdan pa rim par byon

pa'i tshul ni/ spyan snga rnal 'byor gyi dbang phyug sku gshegs nas/ lor gnas brtan gyi bu gzhon nu smon lam gyis gdan sa lo dgu de nas rtogs ldan sdings po ba snub chos 'bar
gyis gdan sa lo gsum/ de nas gnas brtan smon lam blo gros kyis zla ba bco brgyad byas/ yang sdings po bas lo drug dril bas lo dgu mdzad/ bdun cu rtsa brgyad lor gshegs/
de nas gtsang pa rin po che byon nas gdan sa mdzad do/ /bya yul du sprul sku chen po gshegs nas/ dge bshes rgya spre'u lo pas gdan sa lo lnga mdzad/ drug cu rtsa bzhi pa
rta'i zla ba'i nyer brgyad la bya yul du gshegs/ de nas snub mchod gnas khyi lo pa gzhon nu rgyal mtshan gyis lo nyi shu rtsa bzhi mdzad/ brgyad cu rtsa drug pa mngon par
byang chub pa'i zla ba'i tshes brgyad la bya yul du gshegs/ de nas lo brgyad gdan sa ba med pa'i rjes la/ lor gtsang pa rin po che'i rjes su rin po che glang lung pa bzhugs
pa/ mal gro 'dar ston mo'i gral dbu nas bya yul du gdan drangs/ de nas bya yul gyi gdan sa sbrel ba'i srol byung ngo / /gtsang pa rin po che ni 'khrungs yul gtsang
gi rngubs yul rol/ gdung rus snub/ yab snub a la la/ yum ral chags bzang lcam gyi sras su 'brug lo la 'khrungs/ mtshan nam mkha' rdo rjer btags/ dpe kha cig tu rdo rje rgyal
mtshan zhes pa yang snang / rten tshangs spyod kyi dge bsnyen mdzad/ gzhon nu'i dus nas chos thams cad rmi lam sgyu ma'i nyams dang / mkha' 'gro mang po zhal gzigs/ de
nas gnyan lo

tsA ba rgya gar nas byon pa dang mjal te/ mdo sngags kyi thos pa rgya cher dang / khyad par sngags la mkhas par sbyangs/ bod kyi mkhas pa mang po la ni ngas thug da rgya gar
du 'gro dgongs te/ ding rir dam pa mjal bar byon pas/ chos mi gsung par brda chos bzhi mdzad pa'i cig rdo dkar po shar phyogs su 'phangs song pa/ dam pa kun dga' la dris
pas khyod kyi yongs 'dzin shar na yod zer ba'i brda yin zer bas/ lha sar jo bo mjal ba dang / yer par sgrub pa la byon pas/ bya yul ba chen po 'brom smon grong du chos
bar la byon pa'i chos nyan pa mang po dang 'phrad de/ sprul sku bya yul ba la chos nyan du 'gro zer/ de la yon tan ci yod byas pas/ gzhan ni ma shes/ bla mas byin gyis brlabs
pa cig yin par 'dug zer/ khong gis kyang tshod blta ba'i phyir/ chos ra'i mthar bzhugs pas/ sems la phan pa mang du byung ste/ mjal bas mi phyed pa'i dad pa 'khrungs/
phyag phyir bya yul du byon nas lo bcu bzhi bsten/ bka' gdams kyi chos thams cad rdzogs par gsan/ yi dam mang po zhal gzigs/ chos nyid kyi bden pa mngon sum du gzigs/ phyis
lor byon pa la mkha' 'gro ma dung phreng can mang pos bsu ba mdzad de/ rdo rje gdan gyi chos skyong dang gcig par snang gsungs/ dgung lo re gcig la dga' ldan du byon
pa'i mnal lam byung pas/ sgrol ma dkar mo'i sgrub pa mdzad/ lo'i gdan sar lo bco lnga bzhugs te/ brgyad cu rtsa lnga pa zla ba bzhi pa'i tshes brgyad la lor

gshegs/ 'di la slob ma dge bshes 'gar la sogs pa bu bzhi dang / tshe blos thongs pa bcu bzhi la sogs pa byon te 'dir ma spros so/ /de'i slob ma rin po che glang lung pa/ 'khrungs
yul stod lung tshur bu/ yab rdo rje grags kyi sras su yos lo la 'khrungs/ lo bcu dgu la/ pa tshab lo tsA ba las rab tu byung ste/ mtshan brtson 'grus gzhon nur btags/
zur chos pa gcig la 'dul ba mkhas par bslab/ nya ga mo ba la lo bdun lam rim khrid tshar gcig bskyangs pas/ ji ltar 'dod pa bzhin blo bkol du btub pa byung gsungs/ nyer
bdun la snon gyi gyad par bya 'dul 'dzin/ cha pa chos seng / btsun pa chos mchog gsum la bsnyen par rdzogs/ de nas lor gtsang pa rin po che lo lnga bsten/ chos mang du
gsan/ dad gus tshad med pa 'khrungs pas rtogs pa bzang po mang du 'khrungs la/ sngon du lo'i gdan sa lo bcu gnyis dang / de nas lo bya yul sbrel nas lo drug ste bco brgyad
mdzad/ bdun cu rtsa lnga pa la bya yul du gshegs/ glang lung pa'i dus su chos rje 'jig rten mgon po bya yul du byon te/ khrom sher dang gnyis la bka' gdams kyi chos gsan
pa'i dus su/ de gnyis kyi slob ma skyo rin po che la nged dben gnas byon pa'i sa cig dgos gsungs pas/ gzho'i phu na 'bri phyugs 'jog pa'i se nags yod pa phul/ dgon pa
btab te 'phrin las rgyas pa'i tshul gzhan du gsal lo/ /glang lung pa'i rjes su se rnal

'byor pa bsod nams rgyal mtshan 'khrungs yul gzhung / yab se shes rdor kyi sras su 'khrungs/ glang lung pa'i phyag phyir yun ring bzhugs/ bla mchod pa lo 'ga' dang / lo bya
yul gyi gdan sa lo dgu mdzad nas/ grog gi dbye phu dgon pa btab pa'o/ /sangs rgyas sgom pa ni/ 'khrungs yul gzhung / yab 'be spyan ras gzigs kyi sras su 'brug lo la 'khrungs/
lo bcu bzhi la 'dul ba 'dzin pa sbal ti'i sar rab tu byung / mtshan rdo rje gzhon nur btags/ de nas lo bco brgyad la glang lung pa stod lung du byon pa dang mjal/ lo
bcu bzhi bsten/ rtogs pa khyad par can 'khrungs/ de nas la mo lha khang du lo drug sku mtshams mdzad/ so brgyad la ra mo cher mkhan po sbal ti la bsnyen rdzogs zhus/ 'dul
ba mkhas par bslabs/ lor byon nas zhe bzhi la lo bya yul gyi gdan sar byon/ glang lo bar bdun cu bzhugs/ zla ba bzhi pa'i tshes bzhi la lor gshegs/ de nas gtsang pa jo
sras kyi lo dgu mdzad/ lo'i dbu rtse gsar ma bzhengs/ zem rin po che ni/ yul ha ma mdo'i de'u gong bya ba/ phag lo la yab pa yag rtse mo'i bur 'khrungs/ lo bcu bdun la lor
sangs rgyas sgom pa'i spyan sngar byon pas/ sngon la gro sar song gsungs nas rnal 'byor byang seng la rab byung zhus/ mtshan grags pa seng ger btags/ 'dul ba dang / jo
bo nas brgyud pa'i chos mang du gsan/ lo lnga bzhugs/ yar lam rin chen sgang du sangs rgyas dbon la chos zhus/ de nas ha ma mdor lo bzhi sgrub

pa mdzad pas sangs rgyas padma gar dbang zhal mjal/ de nas bya yul du sangs rgyas sgom pa la tshogs chos/ lkog chos thams cad rdzogs par mdzad/ thugs dam bum pa dbu thog tu
bzhag pas ting nge 'dzin khyad par can 'khrungs/ ra sgreng du byon dus jo bo 'jam dpal rdo rjes chos gsungs/ lo bya yul gyi gdan sa lo bco brgyad mdzad/ drug cu rtsa drug
pa 'brug lo zla ba gnyis pa'i nyi shu la glang lung du gshegs/ 'di la slob ma'i mchog bzang po drug tu grags pa'i/ ri mer ba chen pos lho ri mer gyi dgon pa btab/ 'od gsal
sgang pa ni/ 'khrungs yul 'on bra ma thang / don steng pa la rab byung zhus/ gro sar rnal 'byor byang seng la 'dul ba sogs bslabs/ phar 'byon par chas pa la/ sna ra sman
rtsar zem phebs pa dang mjal bas mi phyed pa'i dad pa skyes/ lo dgu bsten/ 'dis zhogs kyi 'od gsal dgon pa btab bo/ smad kyi byang chub sems dpa' zla ba rgyal mtshan/
'dis dum bu ri'i dgon pa btab/ gzhan yang dwags po spyi ther 'bri sgang pa/ chos rgyal khams lung pa rnams byon/ khams lung pa'i 'khrungs yul nyan ka ka ba/ gdung rus dbas/
yab rnal 'byor mgon po'i sras su 'brug lo la 'khrungs/ byis pa nas zem rin po che lor phar 'byon mar 'byon mdzad pa dang mjal res kyis sems phrogs pa bzhin byung / lo
bcu gnyis la zem bya yul du bzhugs pa la rab byung zhus/ mtshan rin chen seng ger btags/ de nas phyag phyir lo bdun bzhugs/ tshogs chos rnams rdzogs par gsan/

zem kyi zhal nas/ khyod nga'i yon tan 'di rnams rtsad chod/ bsnyen rdzogs gyis gsungs pas/ zem lam dgon du phebs pa la skyor mo lung gi mkhan po zhig po bya ba mjal du byung
dus bsnyen rdzogs dang / 'dul ba yang gsan/ de nas zem la lkog chos rnams zhus/ ma 'ongs pa na 'di ltar gyis ka lung bstan mang po mdzad/ zem gshegs nas/ ri yer pa gdan
sar spyan drangs kyang / khyed rang gi pha gi na 'os pa cig chos skyong gi bdag tu bzung 'dug gsungs nas lung bstan mdzad de ma byon/ khong yu nga'i khams lung du bros te
de nas spyan drangs pas/ mtshan yang de ltar grags/ nyi shu rtsa lnga la gdan sar bskos nyi shu rtsa bdun mdzad/ lo'i mched khang gi khyams smad/ gling bskyed pa/ gser
thog sogs bzhengs pas bka' drin che zhing / lnga bcu nga gnyis pa rta lo zla ba gnyis pa'i nyer lnga la ka phug tu gshegs/ yar lung jo bo'i chos 'byung du 'di'i dus su bka'
gdams kyi bshes gnyen grags che ba thus chen brgyad du grags pa byung zhes bshad do/ sangs rgyas jo bo ni 'khrungs yul rgya sar sgang / yab lha'i brgyud pa jo bo bsod
nams mgon gyi sras su sbrul lo la 'khrungs/ gzhon nu nas sangs rgyas sgom pa shar phyogs dang ba'i 'od kyi 'jig rten na bzhugs zer ba'i dbyangs 'then pa gsan pas mtshan thos
pa tsam gyis dad gus skyes/ bcu gnyis la zem glang lung du bzhugs pa la rab byung zhus/ mtshan dbang phyug gzhon nur btags/ nyi shu rtsa gnyis la zem la mkhan po zhus
te bsnyen par

rdzogs bka' gdams kyi chos la sogs pa gsan sbyong mdzad/ lnga bcu rtsa gnyis la lam dgon gyi gdan sar byon lo dgu mdzad/ drug bcu la lo bya yul gyi gdan sar byon pa'i dus mngon
shes mang du gsungs bya yul gtsug lag khang dang / gling gi zhig gsos sogs mdzad de bka' drin lhag par che zhing / bla ma yi dam chos skyong mang po zhal gzigs/ gdan
sa lo bco brgyad mdzad/ bdun cu don bdun bya lo dbyug gu zla ba'i tshes bcu bar du bzhugs/ sangs rgyas ston pa ni/ 'khrungs yul lho brag gru shum sgo/ yab sum pa bkra shis
kyi sras su byi ba lo la 'khrungs/ bcu bzhi la khams lung pa'i drung du rab byung zhus/ mtshan tshul khrims seng ger btags/ nyi shu la mkhan po dge g.yo ba la bsnyen par
rdzogs/ 'dul ba mkhas par mkhyen/ de nas lo bya yul gyi chos skyong rnams kyi bsu ba byas pa'i snang ba byung ba dang dus mtshungs par/ sangs rgyas jo bos shog gsungs
te bya yul steng khang du bskos/ jo bo chen po zhal gzigs/ de nas gdan sar byon te lo bcu drug mdzad/ lo bya yul du chos khrims shin tu dam pa dang / bka' gdams kyi srol
bzang po btsugs/ glang lo bar drug cu rtsa gnyis bzhugs/ sangs rgyas sgom pa gsar ma 'khrungs yul lo ro thu shul/ yab sum pa brgyad stong dpal gyi sras su 'brug lo la 'khrungs/
gzhon nu'i dus mtsho sna pa la dge tshul zhus/ mtshan tshul khrims shes rab tu btags/ de nas bya yul du byon nas sangs rgyas jo bo dang ston pa la

bsnyen rdzogs zhus/ bka' gdams kyi chos rdzogs par gsan/ khyad par du sangs rgyas ston pa la sngags kyi rdzogs rim gsan pas/ 'od gsal kyi rtogs pa 'khrungs/ de nas lam dgon
gyi gdan sa lo gsum mdzad dus thugs skyo ba cung zad skyes te sham po gangs la bzhugs pa/ lo bya yul gyi gdan sar spyan drangs nas lo bcu gsum mdzad/ nga dgu pa stag lo
bya yul du gshegs/ sangs rgyas dbon po gzhon nu smon lam dgas por spre'u lo la 'khrungs/ dwags po spyi ther gyi dbon por grags/ rgyal steng gi gdan sa lo mang rab dang /
de nas gdan sa gong lo gsum mdzad/ bdun cu rtsa gnyis pa lug lo zla ba gnyis pa'i tshes brgyad la lor gshegs/ rin po che bcu bzhi pa rlung sho sho nag thang bya bar/ yab
seng ge'i sras su yos la 'khrungs/ gdung rus rtsi/ lo bco lnga la lug rur sangs rgyas jo bo la rab tu byung / mtshan tshul khrims mgon por btags/ lo bzhi bsten/ tshogs chos
rdzogs par gsan/ bcu dgu la brag tshab tu bsnyen rdzogs mdzad/ de nas skyor mo lung dang / thang sag du 'dul ba dang dbu ma mkhas par sbyangs/ sangs rgyas ston pa lo bcu
gsum bsten/ lkog chos rdzogs par gsan/ yi dam zhal gzigs pa/ mngon shes mnga' ba sogs rnam thar du gsal/ 'khor rnams la nged yan chad du bka' brgyud 'di la dam tshig dang
lta spyod la lhad dang zegs med/ byin rlabs kyi brgyud pa ma nyams/ nyams rtog rgyun chad med pa yin pas/ khyed zhabs rtog byed pa don

dang ldan pa yin gsungs/ bya yul gyi mkhan po lo gsum/ lam dgon gyi gdan sa lo brgyad/ gdan sa che ba lo nyi shu rtsa gnyis mdzad de/ bdun cu rtsa gcig pa glang lo zla ba dgu
pa'i tshes bcu bzhi la lor gshegs/ stod lung pa rin chen snying po'i sprul par grags so/ /rin po che gnam gang pa 'khrungs yul 'ol kha/ gdung rus byen/ yab chos skyong
bsam me'i sras su khyi lo la 'khrungs/ lo bcu gcig la rgyas steng du sangs rgyas dbon po la rab tu byung / mtshan gzhon nu ye shes su btags/ mkhan chen cha ru ba la 'dul
ba/ spyod 'jug gdams ngag skor mang du gsan/ bcu dgu la rin po che tshul khrims mgon po la bsnyen rdzogs zhus/ nged kyi gzims g.yog bgyis/ zin bris thob gsungs pas de ltar
mdzad de/ tshogs lkog gi chos rdzogs par gsan pas/ thugs rab la mnyes te blo gros rnams dag ces gsungs/ lo nyer drug la rgyas stengs su bskos bco lnga mdzad/ de nas rin
po che bcu bzhi pas/ thub pa'i gser sku/ dbu zhwa/ stan rim sogs gnang nas byin gyis brlabs/ bzhi bcu la gdan sar byon lo so bzhi mdzad/ don gsum pa khyi lo zla ba gnyis
pa'i gnam gang bar du bzhugs/ rin po che tshes bcu pa 'khrungs yul 'ol kha gdung rus ljang / yab dpon dkar gyi sras su 'brug lo la 'khrungs/ lo bcu bzhi la rin po che bcu
bzhi pa rab byung zhus/ mtshan chos kyi rdo rjer btags/ nyer gcig la bya yul du rin po che de nyid kyi drung du bsnyen rdzogs

mdzad de/ dal dang 'byor pa brnyed dka' bas/ /'di dag ji lta bzhin du sgrubs/ /gsungs pa'i skabs su thugs la nges shes skyes te/ tshul khrims mig 'bras bzhin du srungs gsungs/
bcu bzhi pa lo dgu bsten/ bka' gdams kyi chos rdzogs par gsan/ gsang sngags kyang mnos te/ 'dul mngon/ spyod 'jug sogs mkhas par sbyangs/ byes kyi mkhan po lo gsum/ rgyas
stengs spyan pas sbrel ba lo nyi shu rtsa brgyad/ gdan sa gong lo brgyad mdzad/ bde mchog sogs zhal gzigs pa/ mgon po lho nub pa bran bzhin du 'khol ba sogs rnam thar
du gsal/ bdun cu rtsa gsum pa dgun zla tha chung gi tshes bcu bar du bzhugs/ rin po che bco brgyad pa dgung snying yos/ zhogs su 'khrungs/ rin po che gnam gang pa la rab
byung bsnyen rdzogs zhus/ mtshan blo gros rin chen du btags/ 'od gsal gyi gdan sa lo bdun/ gdan sa gong lo brgyad mdzad de/ bzhi bcu rtsa drug pa byi ba lo dpyid zla ra
ba'i tshes bco brgyad bar du bzhugs/ rin po che rin chen rgyal mtshan/ yab lhas pa dpon rdor gyi sras su gro bzhir byi ba lo la 'khrungs/ rab byung dang bsnyen rdzogs rin
po che gnam gang pa la zhus/ mgon po gri gug zhal gzigs/ bla ma bco lnga bsten/ gdan sa lo nyi shu rtsa gsum mdzad/ lnga bcu rtsa dgu pa khyi lo zla ba dang po'i tshes
bco lnga bar bzhugs/ yongs 'dzin chen po tshul khrims dar gyi zhal snga nas/ yab dpon bsam 'grub dang / yum sog mo rdo rje sgron gyi sras su shing pho stag la lcas bar

'khrungs/ dgung lo bcu gsum la gugs rdzong du slob dpon tshul rgyal ba la rab tu byung / mtshan tshul khrims dar du btags/ nyi shu rtsa lnga la rin po che chos kyi rdo rje'i
drung du bsnyen rdzogs/ skyor mo lung du slob dpon bsam gtan don grub dang / gro sar mar ston dbu ma pa sogs la 'dul ba'i sde snod mtha' dag la mkhas par sbyangs/ mkhan
chen sangs rgyas dpal ba dang / chos rje thams cad mkhyen pa sogs las/ sher phyogs byams chos mtha' dag thugs su chud par mdzad/ thang sag tu zla grags gsar ma dang / slob
dpon tshul dpal ba la dbu ma'i gzhung che chung mtha' dag gsan/ rin po che rin chen rgyal mtshan sogs bla ma lnga'i drung du bka' gdams kyi chos skor rnams dang / chos
rje kun bkras pa sogs la sa lugs kyi chos skor dang / zha lu grags pa rgyal mtshan pa la bu lugs kyi chos bskor dang / gdan sa thel du chos rje bsod nams rgyal mtshan pa
la phyag rgya ba'i chos bskor dang / rtogs ldan sngo nyal ma dang / drung rin rgyal ba la dus 'khor rgyud 'grel sogs la mkhas par mdzad/ mdor na mkhas grub kyi bla ma sum
cu tsam bsten te/ bde bar gshegs pa'i gsung rab mtha' dag gi tshig don la mnga' brnyes par mdzad de/ mkhas pa'i grags pas phyogs kun khyab/ 'chad nyan sogs gzhan phan rgya
cher mdzad de/ slob ma'i mchog chos rje dge ba rgyal mtshan/ zad pa blo rgyam/ zad pa padma bzang po/ chos rje blo brtan pa/ khams su lha 'bri

ston pa sogs mang du byon/ sher phyogs gsungs ba'i tshe me tog gi char 'bab pa/ yi dam dang chos skyong zhal gzigs pa sogs rgyas par rnam thar du gsal la/ lor byes pa mkhan
po lo lnga/ gzim 'og lo gsum/ gdan sa gong lo bcu bdun mdzad/ bdun cu don lnga pa 'brug lo zla ba bcu gcig pa'i nyer drug bar du bzhugs/ rje bsod nams lha'i dbang po ni/
byams mgon gnyis pa rin po che tshul khrims dar las bsnyen rdzogs mdzad de/ bka' gdams kyi chos bskor phal cher gsan/ rong ston thams cad mkhyen pa/ byang ra sgreng pa sems
dpa' chen po shAkya bsod nams/ ra sgreng pa rin chen grags pa/ chos rje kun dga' rgyal mtshan pa/ dwags po 'jam dbyangs bkra shis rnam rgyal/ dus zhabs don grub kun dga'/
bka' 'gyur ba shAkya rgyal mtshan sogs yongs 'dzin mang du bsten nas mdo sngags rab 'byams kyi dbang lung khrid man ngag sogs kyi gsan pa dpyis phyin par mdzad cing
/ dpal lo dgon pa'i spyan snga lo mang du mdzad/ dgung lo don drug gi bar du spyir bstan pa dang / khyad par bka' gdams kyi bstan pa ches cher gsal bar mdzad cing bzhugs
so/ /spyan snga ngag dbang chos kyi grags pa ni/ yab stong dpon 'phags pa dpal dang / yum spyod yul mtsho gnyis kyi sras su lcags mo glang gi lo sku bltams/ bsod nams lha'i
dbang po las rab tu byung / mtshan ngag dbang chos grags rgyal mtshan dpal bzang por btags/ 'jam

dbyangs kun dga' chos bzang las bsnyen par rdzogs/ mkhan po de nyid dang / chos rje blo gros rgyal mtshan/ rje mkhyen rab rin chen mchog grub/ snyug la paN chen ngag dbang
grags pa/ sngags 'chang rin chen rnam rgyal/ mus chen sangs rgyas rin chen/ sa lo thams cad mkhyen pa/ rje byams pa chos kyi nyi ma/ bdag chen ngag gi dbang phyug sogs bla
ma mang du bsten nas mdo sngags rig gnas kyi bsdus pa'i chos tshul rgya mtsho lta bu'i pha mthar gson/ thugs dam la gcig tu gzhol bas nyams dang rtogs pa'i dbang phyug
tu gyur/ snyigs dus kyi bstan pa'i gsal byed chen po sngags 'chang chos kyi rgyal po ngag dbang kun dga' rin chen yab sras sku mched sogs kyi bka' gdams kyi chos bum pa gang
byor gsan pa'i bla mar bsten/ lo bya yul sogs bka' gdams kyi dgon gnas rnams kyi gdan sa sku tshe ril por mdzad/ spyi dang bye brag gi bstan pa yar ngo'i zla ba ltar
rgyas par mdzad de/ dgung lo brgyad cu rtsa dgu pa sbrul lo smin drug zla ba'i nyer lnga'i nyin bde bar gshegs so/ /de lta bu'i skyes chen dam pa de nyid kyi sku'i rnam par
sprul pa bdag gi bla ma spyan snga rin po che byams pa kun dga'i mtshan can 'di nyid ni/ lug lo bkra shis pa'i dge mtshan dang bcas nas sku 'khrungs/ mkhas grub kyi bla
ma du ma las gsan pa rgya mtsho'i pha rol du gson te/ lung dang rtogs pa'i yon tan bsam gyi mi khyab pa'i mnga' bdag tu gyur/ lo dang bya yul sogs bka'

gdams kyi dgon grwa chen po rnams kyi gdan sa mdzad bzhin par da lta dgung lo lnga bcu rtsa gnyis kyi steng na bzhugs pa 'di nyid ste/ yongs 'dzin dam pa 'di nyid kyi rnam
par thar pa rgyas pa ni logs su 'chad par sha chags pas 'dir ma spros so/ /bdag cag gi yongs 'dzin dam pa 'jam mgon grub pa'i dbang phyug bsod nams dbang po dang / yab rje
sbas pa'i sangs rgyas sngags 'chang grags pa'i mtshan can/ khyab bdag 'khor lo'i mgon po rje btsun mus pa chen po sangs rgyas rgyal mtshan/ mkhan chen thams cad mkhyen
pa ngag dbang chos grags rnams kyi ngo mtshar ba'i mdzad pa'i cha shas mtha' dag ni sngar nas logs su bshad cing / 'chad par gyur pa'i rnams thar kyi yi ge byas pa dag las
khongs su tshud par bya zhing / 'dir skabs su babs pa dge pa'i bshes gnyen bka' gdams pa rnams nas brgyud pa'i chos tshul rnams bdag gi bla ma so sos gsan pa dang / rang
nyid kyis ji ltar thos pa'i tshul mdo tsam brjod na/ 'jam dbyangs bsod nams dbang pos ni spyan snga ngag dbang chos grags dang / yab sngags 'chang chen po gnyis las bka'
gdams pa'i chos rnams rdzogs par gsan zhing / sngags 'chang grags pa'i mtshan can gyis rang gi yab sngags 'chang chos kyi rgyal po ngag dbang kun dga' rin chen gyi drung
du rgyas par gsan la/ rje btsun mus pa chen po dang mkhan chen ngag dbang chos grags gnyis kyi/ lo nas spyan snga rin po che'i ngag dbang chos grags kyi

dngos slob paN chen nam mkha' dbang phyug dang / 'jam dbyangs dkon mchog rgya mtsho sogs kyi drung du bka' gdams thig le bcu drug gi dbang khrid/ gzhung drug gi lung / chos
chung brgya rtsa/ lha bzhi'i khrid/ rin spung bskor gsum/ bka' gdams glegs bam yongs rdzogs/ blo sbyong gi skor sogs mtha' chod par gsan zhing / de ltar 'jam pa'i dbyangs
sku mched dang / rgyal ba mus pa chen po sangs rgyas rgyal mtshan/ spyan snga kun dga' don grub/ mkhan chen 'jam pa'i dbyangs ngag dbang chos grags/ gzhan yang brgyud ldan
gyi bla ma yid ches can du ma'i drung du sa skya pa sngags 'chang ngag dbang kun dga' bsod nams grags pa rgyal mtshan dpal bzang po bdag gis dge ba'i bshes gnyen bka'
gdams pa nas brgyud pa'i chos skor rnams dwang 'dod yid ches kyi dad pa bla na med pa'i sgo nas 'bad rtsol chen pos rdzogs par mnos shing / lhag par sngon jo bo chen po
dpal ldan a ti shas 'brom ston pa la thugs kyi sras gcig pu lta bur mdzad pa ltar dus gsum sgrib med du gzigs pa'i rje btsun mus pa chen po de nyid kyis kho bo cag la thugs
rje'i spyan ras kyi bu gcig pa ltar 'tsho bar mdzad pa'i skal ba mchog kyang thob pa lags/ gong du smos pa'i stod lung pa'i slob ma la grags che ba sdings bu ba/ klog
skya/ dge bshes zar pa/ dge bshes lha bzo ba/ khyung khams/ bya 'dul 'dzin dang drug las/ stod lung pa'i dgongs pa lon pa phyi ma gsum

yin te/ lha bzos mngon shes lnga thob/ stod lung pa 'khor lo bde mchog dang gnyis su med par gzigs gsungs/ khyung khams kyi sgyu lus kyi rtogs pa brnyes/ stod lung pa'i zhal
nas/ khyod kyi gdul bya gtsang du yod pas der song / dgon pa thob/ slob ma bsdus la bden gnyis shod/ nga'i bden gnyis 'di ma dor cig gsungs pas/ khyung khams gtsang la
'byon khar/ bden gnyis dang khyung khams gtsang la bzhud/ bden nam mi bden/ pha bong 'phen g.yag la dris gsungs nas phyag mkhar brdabs pas tshal par gas/ de nas nyang ro
tha mtshal du byon nas sdings bu dgon pa'i rmang btings/ bden gnyis chos tshan bcu gnyis su bsdus pa gsungs/ gzhan phan bskyangs pas slob ma mang du 'phel lo/ bya 'dul 'dzin
ni 'khrungs yul gtsang rong g.yung gi nang gi snya pa/ yab bya rgyal ba la sras gnyis yod pa'i gcung po/ lcags mo lug la 'khrungs/ gzhon nu'i dus rong mnar mda' tsha
dmar gyi gtsug lag khang du 'bre shes rab 'bar/ chos gzhi la byon pa dang mjal du byon pas/ phar phyin gsungs pa'i lam shes kyi skabs su sleb chos gsan pas/ lha'i me tog
gi char 'bab pa mthong / dad pa skye pas/ yab la zhus pas/ rab tu byung / mtshan brtson 'grus 'bar du btags/ 'bre'i zhal nas/ rab tu byung bas 'dul ba bslab dgos pas thog
par 'dul ba slobs gsungs pas/ ldan du sog tshul khrims bla ma/ de nas rgya 'dul 'dzin dang /

rma tsho la 'dul ba gsan cing mkhas par gyur/ de nas rgya tsha zhang ye la dbu tshad dang / dkar lo tsA ba la yo ga bslabs/ 'go nas bshad nyan mdzad pa'i skabs su dpe cha rnams
khams pa'i grwa pas brkus pas/ thugs skyo ba skyes te stod lung pa'i drung du bka' gdams zhu ru byon pas/ yon tan che ba'i nga rgyal gyis dang por phyag ma byas pa sogs
spyod pa 'ga' zhig la rten nas/ stod lung pa'i bka' bkyon drag tu mdzad de bskrad/ der log nas byon/ stod lung zam khar bslebs pa na 'gyod pa skyes te/ chos zhur 'ong
pa la de ltar byed pa nga ma bden snyam du dgongs pa dang / stod lung pa'i zhal nas nye gnas la/ da kho 'gyod pa skyes nas 'dug gi mar gdan drongs la shog gsungs/ gdan drangs
bkur bsti byas/ der bka' gdams kyi gdams ngag thams cad yongs su rdzogs par gsan nas thugs dam gyi gtso bo mdzad do/ /de nas zul phur bshad grwa btsugs te tshogs lo
dgu'i bar du bskyangs/ mdo rtsa'i TIkka che chung dang 'dul pa spyi'i rnam gzhag mdzad/ de'i tshe bsam yas dpe dkar gyi bar chad rtsom pa'i phyir btsun par sprul nas zhabs
tog lo mang du byas kyang / 'dul ba dang 'gal ba'i mdzad pa na bza'i spu phyir bstan te gyon pa tsam ma gtogs skyon ma brnyed pas dpe dkar yang dad par grags so/ /de ltar
bka' gdams kyi man ngag la nyams len mdzad/ bu chen 'dul ba la mkhas shing 'gro don phun sum tshogs pa bdun cu rtsa drug

byung pa'i nang nas/ dbus kyi bu chen gsum ni/ ka pa dar seng / rnal 'byor byang seng / rje mo chos seng dang gsum/ gtsang nas gtsang ngu rin skyabs/ rtsis pa gzhon nu seng
ge sogs byon/ de ltar bstan pa'i bya ba rgya cher mdzad/ dgung lo bdun cu don drug bzhes pa la zul phur sku gshegs/ gdung bzhu bas thugs ljags ring bsrel sogs mang du byon
no/ /de nas sgyer sgom chen po nas brgyud pa cung zad bshad na/ dang po yar lung 'phyong rgyas kyi bang so padma can bya ba/ yon bdag nyi ma mgon gyi sras/ sgyer shes
rab skyabs zer ba dbu ru snon mda'i rog snar yul 'chugs/ btsun mo tshal stod nas klu lcam bya ba khab tu bzhes/ sras gsum byung ba/ khre la stag bu mo stag khre la dar ro/
che ba khre la stag rab tu byung ste/ sgom pa shes rab grags zer/ chung ba khre la dar dgung lo bcu gnyis la snon phu gnyer du/ sprul sku bya yul bas mkhan po mdzad/ zhang
snying phug pas slob dpon mdzad nas rab tu byung ste/ mtshan gzhon nu grags su btags/ dgung lo bcu bdun la sne'u zur du byon lo dgu bzhugs/ sne'u zur pa gshegs nas bya
yul pa chen po lo lnga bsten/ bka' gdams kyi chos skor rdzogs par zhus/ slob ma brgyad brgya tsam byon pa'i nang nas grags che ba/ sba bya zur dang gsum/ dge bshes g.yor
ston/ skyis ston/ lho brag ston pa/ dmar ston/ khams ston/ ston pa 'od zer bla ma/ smon lam bzang po/ ston pa

gzhon legs sogs byon/ sangs rgyas dbon ston ni 'gran gyi do med yin no/ /me mo bya la ra sgreng btab nas lo drug cu re gnyis song nas/ sa mo phag la rin chen sgang gi gtsug
lag khang rnying ma bzhengs/ bla ma'i gdan sa la sgo bton gsungs nas bya yul phyogs su bstan/ jo bo mi g.yo ba/ dam tshig gsum bkod/ jo bo 'jam dpal rdo rje'i zhal gzigs/
sne'u zur pa dang / bya yul ba'i gsungs bgros sgang bsos nas/ lam rim po ti bzhi ma dang / gnyis ma bya ba sangs rgyas dbon ston sogs la gnang bas/ sangs rgyas dbon ston
gyis zin bris su btab/ gdan sar lo lnga bcu bzhugs/ gya gnyis la gshegs/ sangs rgyas dbon ston ni/ sgyer sgom chen po'i spun zla sgyer bu mo stag zhes pa dang / yum sha
mo rdog ge'am/ sha mo 'do le zhes pa la sras gsum byung ba'i che ba yon bdag ya po zhes pa dge 'dun dang dkon mchog la dad pa cig byung / bar pa sangs rgyas dbon ston/ chung
ba slob dpon ston pa/ khong gis chos skyong gri gug zhal gzigs/ sangs rgyas dbon sprul sku bya yul ba'i sku skyer byed pas/ sgyer bsgom gyi zhal nas/ ngas bla ma'i gsung
gcig la brten nas btsun chung 'di la byams par byas pa yin gsung / sangs rgyas dbon dgung lo bcu bdun la dge bshes 'ban thang pas mkhan po/ dwags po bang rim pa 'de'u
bsgom gyis slob dpon mdzad de rab tu byung / mtshan gzhon nu 'byung gnas su btags/ lo bcu dgu la skyi smad

du byon/ dge bshes nyang ran dang / dge bshes kha ches mkhan slob mdzad de bsnyen par rdzogs/ 'phan yul mdar ka ba dar seng la 'dul ba dang / gzhan yang sde snod mang du gsan/
/de nas lo bco brgyad kyi ring la sgyer bsgom rang bsten nas gsung rab mtha' dag dang / lung man ngag rdzogs par gsan/ yi dam chos skyong dpag tu med pa zhal gzigs/ rgya
ma'i dbu rtse gsar ma bzhengs pa dang / rin chen sgang gi gling rgya bskyed pa/ phyogs kyi gtsug lag khang dang / rten gsum mang po'i rab tu gnas pa sogs 'gro don rgya
che zhing / sangs rgyas skal ldan shing rta zhes par 'gyur bar zhal gyis bzhes/ spyan ras gzigs kyi sprul par yang grags/ rgyas par don du gnyer na/ khu dpon gyi rnam thar
thun mong ba che ba gcig dang / mchod khang bzhengs tshul bkra shis leb brgyad ma bya ba lho pa dbu ma pa zer ba'i slob ma cig gi byas pa dang / ri bo maNDal rtser byon
pa'i rnam thar rnams su gsal lo/ /slob ma rtogs ldan bzang mo ba/ nags spo ba/ zung chu spo pa/ nag mo sang yon dang mo bzhir grags pa rnams so/ gdan sar lo bzhi bcu bzhugs
te bdun cu don gnyis pa smal po zla ba'i tshes bzhi la rgya ma gnas su gshegs/ rtogs ldan bzang mo ba ni/ yul dwags po brad lha sa ba/ gdung rus spyil/ yab rnal 'byor
jo stag la sras gsum yod pa'i 'bring po/ mtshan gzhon nu seng ge zer/ byis pa'i dus dwags po sgam po ba la phyag rgya ba'i khrid 'ga' dang / bya yul ba'i slob

ma bo thang ba la bka' gdams kyi chos skor dang / pu gu dor sa chen gyi slob ma gshen rdo rje seng ge la sa skya pa'i chos skor gsan/ bcu dgu la gem chung du zhang ban la bsnyen
rdzogs mdzad/ de nas sangs rgyas dbon blo mda' grong mo che na slob ma mang po la bka' gdams kyi chos skor gsung ba dang mjal bas dad de nyi shu rtsa brgyad nas rin
chen sgang pa'i grwa pa mdzad yul ring du bsten/ bka' gdams kyi chos rdzogs par gsan/ de nas bsam yas phu'i bzang mo dgon pa btab/ bdun cu rtsa bdun pa cho 'phrul zla ba'i
tshes bzhi la bzang mo dgon par gshegs/ khong gi slob ma jo gdan lhas phu bas/ lhas phu dgon gsal dang / lha dge 'dun sgang pas dge 'dun sgang btab/ gzhan yang 'phan yul
zong dgon pa sogs byung / nags mo bas/ byon gyi nags mo dgon pa btab/ zung chu mo pas 'phan yul mda'i zung chur dgon pa btab te/ phyis spos pa grab kyi sas khang yin no/
gong du smos pa sne'u zur pa las 'phel tshul ni/ sne'u zur pa/ gdung rus btsos po/ spras mthong pa sar bya lo la 'khrungs/ byis pa'i dus nas ting nge 'dzin rang 'khrungs
su mnga'/ rab tu byung nas mtshan ye shes 'bar du btags/ dgon pa ba sku mched gsum la sogs pa bla ma mang du bsten/ dgon pa ba dang thog mar mjal ba'i dus/ thugs kha nas
thub pa'i sku 'od 'phro ba cig byon nas sne'u zur pa la thim pas ting nge 'dzin khyad par can skyes/ bla ma la gus pa/ byang

chub kyi sems gnas pa brtan pa/ sgyu ma lta bu'i ting nge 'dzin rnams 'dzom na/ sangs rgyas dang byang chub sems dpa' dpag tu med pa zhal gzigs pa chos nyid yin gsungs/ gzhan
yang sgyu lus kyi rtogs pa brnyes pas/ rang lus mi g.yo ba'i skur ldang nus pa dang / mngon par shes pa rgya chen po mnga' zhing / dgon pa ba dang / sku mched gsum gyi
gsung phyogs gcig tu bsgrigs pa'i bstan rim mdzad/ dgung lo don drug bzhugs/ gdung bzhus pas ring bsrel dpag tu med pa dang / lha'i spos kyi dris sne'u zur gyi gnas thams
cad khyab pa sogs rnam thar du gsal lo/ /slob ma bdun brgya tsam byung ba'i nang nas grags che ba bzhi ni/ lha bka' gdams pa/ thag ma pa chen po/ byang sems zla ba rgyal
mtshan/ dgun pa lha rje thugs rje rgyal mtshan rnams dang / gzhan yang gtsang nas grang po lung pa zhes 'phags pa don zhags dang / bcu gcig zhal gyi chos bdag tu byed pa
dang / spyi bo lhas pa byang chub 'od ces grags pa rnams so/ /'di rnams bka' gdams gdams ngag pa gtso bor byed pas de'i phyogs su gtogs zhes yar lung jo bo'i chos 'byung
du 'byung ngo / /spyi bo lhas pa la chos kyi rje sa skya paNDi tas rab byung bsnyen rdzogs kyi slob dpon zhus/ bka' gdams gzhung gdams ngag gi chos rnams gsan par/ rnam
thar ngo mtshar snang ba las gsungs te/ thag ma pa'i slob ma/ nam mkha' seng ge yang stod lung thag mar byon/ de nas nam mkha' rgyal po/ seng ge bzang po/ rgyal

sras bzang po/ gsang ba'i bdag pos byin gyis brlabs pa nam mkha' rgyal mtshan dang bzhi ni lho brag thig phyir byon no/ /yang bka' gdams gzhung pa'i brgyud pa/ se spyi phu
ba yan sngar bzhin la/ de nas lha lung gi dbang phyug dang / 'gro mgon gyi slob ma zangs chen pa dar ma bsod nams/ de'i slob ma mtsho sna pa chen po shes rab bzang po/ de'i
slob ma mon grab pa tshul khrims bkra shis/ de'i slob ma mkhan chen chos skyabs bzang po'o/ /yang mkhan chen chos skyabs pa dang / gsang bdag nam mkha' rgyal mtshan gyi
drung du rje blo bzang grags pas bka' gdams gzhung gdams ngag gi chos rnams gsan nas gro lung pa'i bstan rim la gzhi mdzad de/ byang chub lam sgron gyi don 'grel lam rim
che chung brtsams te bka' gdams pa'i brgyud 'dzin du nan gyis 'jug par mdzad do/ /jo bo a ti sha'i sras kyi thu bo gnyis pa/ rngog lo tsA ba'i bshad brgyud 'dzin pa ni
gangs can gyi ljongs 'dir bstan pa spyi la bka' drin che bas/ de'i byon tshul sngon gyi yi ge las 'byung ba bzhin bshad na/ kha ba can gyi ljongs 'brog tsho dang nye ba'i
sar/ sngags rnying ma ba'i dge bshes rdo rje gzhon nu bya ba la/ sras lnga yod pa'i che shos rngog legs pa'i shes rab kyis/ spyir jo bo chen po lo bcu bsten cing phyag phyir
byon pa'i dus su/ gsang phu la phyag mdzub btsugs te/ lung pa ya gi'i nang na dung g.yas su 'khyil ba 'dra ba yod/ der legs she khyod kyis gtsug lag khang thob la/ bshad

nyan gyis/ bstan pa la phan par 'gyur/ zhes lung bstan pas/ gsang phu ne'u thog gi sa cha gzigs te/ bla mas lung bstan pa'i gnas de yin par mkhyen nas/ gsang phu ne'u thog
gi gtsug lag khang bzhengs/ bstan pa'i bya ba mdzad de/ dang por dge 'dun lnga brgya tsam 'dus so/ /de las 'phros pa la gnyis/ lo tsA ba blo ldan shes rab las slob ma 'phel
tshul/ mnga' ris pa shes rab rgyal mtshan las bka' gdams glegs bam byung tshul lo/ /dang po ni/ legs she'i gcung po klung khri/ klu byang / chos skyabs/ thub pa bzhi las/
chos skyabs kyi sras lo tsA ba blo ldan shes rab yin te/ de'ang lcags mo phag gi lo la sku 'khrungs/ skyes bu dam pa des sku na gzhon nu'i dus nas/ khu bo dang / bka'
chu'i slob chung tshul khrims shes rab la sogs pa bsten nas rab tu byung / rgyud sbyangs/ dgung lo bcu bdun lon pa'i dus/ mnga' ris stod kyi lha bla ma byang chub 'od kyi
dbon po mnga' bdag rtse ldes/ rgya gar du lo tsA slob pa la brdzangs te yul dbus dang kha che la sogs par byon/ paNDi ta pad rdza na dang / 'bum phrag gsum pa/ pa ra he
da ma hA dza na/ su ma ti kirti dang / skal ldan rgyal po la sogs pa mkhas grub mang du bsten/ rgya bal du lo bcu bdun bzhugs nas/ mnga' ris stod du phebs/ mnga' bdag dbang
lde dang / khri bkra shis dbang phyug btsan gyis 'gyur gyi sbyin bdag mdzad nas/ tshad ma rgyan la sogs pa bstan bcos mang du bsgyur/ de nas dbus su phebs/ khu bo'i gdan

sa gsang phu ne'u thog dang / ra sgreng la sogs pa gnas khyad par can mang por chos gsungs/ slob ma khri phrag lhag tsam 'dus par grags shing / dbus gtsang / lho bal/ mdo stod
smad/ shar btsong kha/ rgya mi nyag sogs su grub mtha' 'dzin pa'i slob ma dang / nying slob tu ma gyur pa med cing / dbus gtsang du lo bcu bdun 'gro don mdzad/ rgyas
par gro lung pas mdzad pa'i rnam thar du shes so/ /de'i thugs sras zhang tshe spong chos kyi bla ma/ zhang grong lung pa blo gros 'byung gnas/ khyung rin chen grags/ 'bre
shes rab 'bar bzhi la sras kyi thu bo bzhi zer/ gzhan yang gangs pa she'u/ gung bu rwa can/ sham po mi tig la sogs pa bsam gyis mi khyab pa smin par mdzad pa'i nang nas/
zhang tshe spong chos kyi bla mas ne'u thog gi gdan sa lo sum cu so gnyis mdzad/ de'i rjes gnyal ba ri lus lo gnyis/ rnam par bas lo brgyad mdzad/ de nas gro lung pa gdan
sar gdan drangs pas/ grogs chos kyi spyan ldan de'i gdan sa dron mo la shes 'dod yod kyang / ral ril thams cad kyi rjes su mi byed gsungs pas/ gong gi bla ma de gsum gyi
slob ma dge ba'i bshes gnyen cha pa chos kyi seng ges ne'u thog gi gdan sa lo bco brgyad mdzad cing / slar yang gro lung pa'i spyan sngar byon nas sgro 'dogs bcad de/ slob
ma bsam gyis mi khyab pa byon pa las/ sras kyi thu bo seng chen brgyad ni/ gtsang nag brtson 'grus sengge / dan 'bag smra ba'i sengge / bru nag

bsod nams sengge / rma bya rtsod pa'i sengge / rtsegs dbang phyug sengge / nyang ran pa chos kyi sengge / ldan ma dkon mchog sengge / gnyal pa yon tan sengge ste/ 'ga' zhig
gtsang pa 'jam seng 'dren no/ /jo sras bzhi ni/ 'khon jo sras rtse mo/ rngog jo sras ra mo/ khu jo sras ne tso/ snyos jo sras dpal le rnams so/ /yang 'gar dbang grub/ kong
po 'jag chung / lho pa sgog zan/ yar phu ba blo gros sengge bzhi la shes rab can bzhi zer/ gzhan yang 'jad pa ston skyabs/ rdo rje 'od zer la sogs pa sde snod 'dzin pa
mang po dang / tshur phu ba grub thob dbu se/ zhang tshal pa/ chos rje phag mo grub pa la sogs pa mkhas grub du ma smin par mdzad pa'i nang nas/ rtsegs dbang phyug sengges
gdan sa lo lnga/ de gnyis kyi slob ma gnyal pa dad pa bzang pos lo bdun/ 'jam rtse nas lo bdun byas/ 'di nas gling stod smad gnyis su gyes par 'dod do/ /smad pa la zad
pa dar ma 'od dang / zad pa don grub gnyis kyis lo sum cu mdzad/ de nas slob dpon 'od zer mgon pos lo sum cu so lnga gdan sa mdzad pa la/ slob ma slob dpon shAkya gzhon
nu/ don grub dpal/ kha rag pa la sogs pa byon pa'i shAkya gzhon gyis gdan sa mdzad de/ de nas rim pa ltar byon no/ /gling stod pa ni/ 'jam rtsi ni'i slob ma gtsang pa 'jam
seng / de'i rjes su 'dzin ston zhus ston/ blo gros 'bar rnams rim par byon/ de nas slob dpon gnyal zhig 'on byang rdo nas spyan drangs te gdan sa

lo bco brgyad mdzad cing / slob ma bu dgur grags pa ni/ zad ring / phu dar dkon/ gtsang pa glu gu rnams la snga tshar ba gsum/ 'u yug pa bsod nams sengge/ bo dong rin chen
sengge/ slob dpon 'dzam nam gsum la bar tshar gsum/ rgya 'phreng / 'jam gsar/ skye ba nag gsum la phyi tshar gsum zer ro/ /de ltar slob ma mang yang gdan sa rgyal ba po ston
gyis byas/ de nas rgya 'phreng pa bde ba can nas spyan drangs te gdan sa mdzad/ de nas chu mig pa sengge dpal gyis gdan sa lo bco brgyad mdzad/ de nas da lta'i bar du
gdan sa ma chad par byon pa'o/ /lo tsA ba'i bu chen khyung rin chen grags kyi slob ma/ stod lung rgya dmar/ stag pa kha che sogs las brgyud pa nyang stod gnas gsar la sogs
su dar ro/ /'bre shes rab 'bar gyi nyang stod gnas rnying du phar phyin gyi grwa sa btsugs te/ las stod pa dkon mchog 'bar la sogs pa smin par mdzad do/ /ar byang chub
ye shes kyis gnam rtseng lding dang / gzhu kun dga' ra ba sogs su chos gsungs te/ grwa pa dpe 'grems dus gcig la'ang brgyad brgya tsam 'dus/ grags che ba dkar chung ring
mo sogs mang du byon no/ /gzhan yang gnyal zhig gi slob ma las brgyud pa'i sa skya/ zha lu sogs gtsang gi chos sde grags che ba rnams su mtshan nyid kyi bshad grwa btsugs
te/ mdor na rngog lo tsA ba khu dbon nas brgyud pa rnams a ti sha'i slob brgyud kyi mchog tu gtogs shing / bstan pa spyi la bka' drin che bas zur tsam

smos pa'o/ /gnyis pa mnga' ris pa shes rab rgyal mtshan las/ glegs bam byung tshul ni/ rngog legs pa'i shes rab de nyid gsang phur grwa pa lnga brgya tsam 'dus te/ gzhan phan
skyong ba'i dus su de rnams kyi nang nas rnam g.yeng la mi dga' zhing / 'dod yon la ched du mi byed pa'i byang chub sems dpa' shes rab rgyal mtshan zhes pa mnga' ris stod
pa/ jo bo dang 'brom gnyis ka la chos kyang thos pa cig yod pa de/ 'du tshogs la mi 'ong bar/ gsang phu'i nags khrod cig na sgom 'ba' zhig mdzad kyin bzhugs pa la/ de
dus rngog gsang phu ba/ nags gseb na yar skyo sangs la byon pa na/ byang chub sems dpa' shes rab rgyal mtshan dang mjal nas/ rngog la phyag 'tshal ba dang / rngog na re
khyed bza' btung / longs spyod la mi blta ba ngo mtshar che/ dus deng sang rnam g.yeng spangs nas 'di lta bu'i dge sbyor byed pa la dka' las yod/ khyed thugs dam gyi mthil
ci la mdzad gsungs pas shes rab rgyal mtshan na re/ yongs 'dzin dam pa gsan du gsol/ 'dus byas chos ni 'di 'dra ba/ /skyes pa'i tha ma 'chi ba'i chos/ /bsags pa'i tha ma
'dzad pa la/ /tshe 'di'i snang ba bag re la/ /rgyu mtshan ci yang mi gda' ba/ /de bas mi rtag thun re sgom/ /gsungs pas/ rngog gis dgongs pa la/ 'di chos skad thun mong
ba yin/ 'di la dge sbyor gyi khrigs dang / dad gus ci 'dug lta snyam nas/ dri lan mang du mdzad pas/ bka' gdams glegs bam rngog gi phyag tu

bzhugs pa shes rab rgyal mtshan gyis btsad chod de zhus pa/ thog mar bu chos kyi le'u dang po/ bram ze'i khye'u gsal bar sku skye ba bzhes tshul sogs gsungs/ mdor na tshig
re re la'ang bslab pa gsum/ lha bzhi/ rjes dran lnga tshang ba re mdzad de bslab gsum yang / tshul khrims bsrung ba dang / gzhan don du bsam pa bzang po byed pa de thams
cad bden gnyis su dril nas nyams su len pa dang / lha bzhi ni/ rab tu byung ba'i cha nas shAkya thub pa/ tshad med pa bzhi la dge sbyor byed pa'i cha nas thugs rje chen po/
'gro don byed pa'i cha nas rje btsun ma sgrol ma/ gnyen po bsten pa'i cha nas mi g.yo ba dang / rjes dran lnga ni/ lhag par sgrol ma 'di skad gsungs/ /sras kyi thu bo
spyan ras gzigs/ /khyod kyi rjes 'brang kho mos skyabs/ /kho mo'i gdams pa 'di longs la/ /rjes su 'brangs la bstan par gyis/ /skyabs gnas bla ma dran par mdzod/ /lus ni lha
yi rang bzhin te/ ngag ni bzlas brjod rgyun par mdzod/ /'gro ba ma lus pha mar soms/ /sems kyi gnas lugs stong par spyod/ /lnga po de yi skya bar nas/ /dge rtsa thams
cad dag par mdzod/ /ces te/ 'di rnams kyi nang du glegs bam gyi nyams len 'du bar bzhed cing / bka' babs che chung gang zag blo mtho dman gyi rim pas 'byed tshul glegs bam
las gsungs pa rnams bstan nas/ de nas rjes su glegs bam gyi po sti tshang ba bka' rgya dang bcas te gnang / shes rab rgyal mtshan

gyis kyang gnas nges med du bzhugs nas nyams len mdzad do/ /de nas spyan ras gzigs kyi sprul pa phu chung pa gzhon nu rgyal mtshan la gnang / des ka ma ba rnal 'byor pa rin
chen rgyal mtshan la/ des stabs kha ba zhang ston dar ma rgyal mtshan la/ des lha bla ma ye shes 'od kyi sku skye byang chub bzang po la/ des nam mkha' rin chen la gnang
/ de dag gi lo rgyus rgyas par don du gnyer na/ glegs bam gyi byung tshul ngo mtshar rmad du byung ba'i dpal 'byor zhes par blta'o/ /zhar la khu ston brtson 'grus g.yung
drung gi lo rgyus ni/ yar lung thang po che dang lha sdings su byon/ spyir jo bo'i chos mang du mnga'/ khyad par shes rab kyi pha rol tu phyin pa la rtsal thon/ gshin rje
gshed kyi zhal gzigs/ slob ma'i mchog mngon pa la mkhas pa brang ti dar ma snying po sogs dang / glegs bam las/ na ga rA dza la sogs pa'i 'khor lnga brgya tsam yod ces
'byung ngo / /gsum pa nag tsho'i rjes slob byon tshul ni/ nag tsho lo tsA ba la/ mnga' ris skor gsum du slob ma mang du byon pa la/ dbus su grags che ba rong pa phyag sor
ba yin te/ khong rang gi skye ba bcu gsum dran cing / mngon par shes pa rgya chen po mnga' ba/ sgom pa'i stobs kyis rig pa'i gnas la mkhas pa dang / dang por jo bo chen
po'i gdams ngag kho na rtsad gcod pa la jo bo'i dngos kyi slob ma zhang btsun yer pa ba/ yer pa gzim khang gi sgom pa dad pa bla ma/ ra sgreng du bshes gnyen ston pa/ rnal
'byor pa chen po/ dpal ldan dgon pa ba/

mkha' ru ba snga ma/ lo tsA ba nag tsho/ jo bo legs dang brgyad/ nying slob mkha' ru ba phyi ma/ dge bshes yung nga ba dang bcu la bsten nas bshad pa dang sgrub pa'i gdams
pa dang / jo bo'i lo rgyus rtsad bcad pas/ jo bo dngos kyi slob ma rnams gsung mthun par byung / nying slob gnyis gsung ma mthun te/ khyad par du bstan rim gyi mtshan 'dogs
lugs la/ mkha' ru ba phyi ma'i zhal nas/ bstan pa'i srol kha bya ba yin gsungs/ yung nga ba'i zhal nas/ khyod kyi slob dpon blo rtul bas ma zin par snang / bla ma rnams
bstan pa'i rim pa zhes gsungs pa yin/ de yang / tshul gnas thos dang bsam ldan pas/ /sgom pa la ni rab tu sbyor/ /bya ba'i don yin gsungs/ de nas rong pa phyag sor ba'i
dgongs pa la/ jo bo dngos la lo bcu dgu bsten pa'i lo tsA ba chen po de/ da dung mnga' ris gung thang na bzhugs yod 'dug pas/ jo bo dngos su bzhugs kyang lo tsA ba bar du
'jug dgos pas/ de rang la cig gtug dgos dgongs nas mang yul du byon pas/ lo tsA ba chen po de gung thang yang thog gi gtsug lag khang na bzhugs pa'i drung du byon nas/
dang por gsang sngags kyi gdams pa che chung mang du zhus nas bag phab/ de nas phyi de lo la pha rol tu phyin pa'i sgrub pa'i gdams pa dang / jo bo chen po'i sku che ba'i
yon tan dang / bod du spyan drangs lugs gsung bar zhu ba phul bas/ lo tsA ba'i zhal nas/ de la nga mkhas pa yin/ lo dgu bsten/ bod du

ngas spyan drangs pas/ jo bo'i lo rgyus la shin tu mkhas pa yin te/ khyod min pa rtsad gcod pa rang yang ma byung gsungs nas/ lo rgyus chen mo lam yig de'i dus su gsungs/ sgrub
pa'i gdams ngag kyang ma lus pa gnang ste/ nyin re la chos thun gsum gsum gsungs/ theg pa chen po sngags kyi sgor yang bcug ste/ dbyar re la sngags kyi glegs bam drug
cu tsam thon par byas te lo gsum bzhugs/ bstan rim gyi mtshan 'dogs lugs kyang / yung nga ba'i gsung bzhin du 'dug gsungs/ de nas mar 'byon khar/ khyod kyis sgrub pa'i
gnas 'di lta bu cig tu sgrubs shig 'phags pa spyan ras gzigs zhal mthong par 'gyur ro zhes/ lag sor dgon pa'i lung bstan yang mdzad/ de nas mar la skyel thung mdzad de/ 'gro
chos shig zhus pas/ gong thang pa'i zhal nas/ dal 'byor rten cig shes rab can/ /tshe 'di ji ltar byas kyang phyi/ /bla med byang chub rnyed dka' bas/ /'bad pa chen po
bya 'tshal lo/ /zhes pa la brten nas chos thun gcig gsungs/ der theg pa chen po mtha' dag gi chos ma lus pa 'dus pa yin gsungs/ de nas mar byon/ phod mdo bas sne len bzang
du byas te/ bstan pa la phan pa'i chos shig zhu zer bas/ mdo rtsa dang bslab pa kun las btus pa gnyis gsungs/ de nas tshe 'di'i bya ba thams cad ling gis bskyur nas bla
mas lung bstan pa'i gnas lag sor dgon

par bzhugs te/ nye gnas dang yang mi mjal bas/ gsol ba bug sgo la blangs te sgrub pa rtse gcig tu mdzad pas/ lo gsum na thugs rje chen po'i zhal mthong / lung bstan te/ khyod
kyis tshe 'di nyid du mthong lam thob nas/ slob ma yang sum cus zhal mthong bar 'gyur gsungs/ de nas lo nyi shu rtsa bzhi song ba'i dus mnal lam du mkha' 'gro ma mang
po byung nas jo bo'i ring bsrel ma sba bar ston zer nas/ ring bsrel sder gang gtad pa lho phyogs su gtor ba zhig rmis/ phyis rong pa'i bu bzhir grags pa lhor 'byung ba la
lta bar 'dug gsungs/ de nas pa tshab 'phrang kha rje'i 'khrug pa'i 'dums mdzad pa la/ phod mdor byon pa dang / rma tsho byang rdor zer ba 'dul ba 'dzin pa chen po de dang
mjal bas/ khong dad de/ skyid shod 'on ljang rdor spyang chos btsugs pa bas de'i dus rma tsho'i zur chos pa che ba bzhis chos zhus pas/ rong pa'i bu bzhir grags pa ni/
bya 'dul ba 'dzin pa/ rog 'ching phu ba/ rnam spar ba/ dge bshes zhu lan pa'o/ /rgya ra ston brjid dge bsnyen pas bur ma bgrang / de lngas jo bo'i gdams pa zhus/ zin bris
mdzad pas bya 'dul ba 'dzin pas gdams pa dang lo rgyus nyung 'dus gcig mdzad/ 'ching phu bas lo rgyus nyung 'dus la gdams pa mang ba zhig byas/ rnam spar bas lo rgyus ma
bris pa gdams ngag rnams bris/ zhu lan pas gdams ngag dang lo rgyus gnyis ka rgyas par byas nas/

khyad par du lo rgyus zhib par mdzad de/ mdo sde rnams las/ sangs rgyas kyis yul 'dir gang zag 'di la chos 'di gsungs bya ba yod pas/ chos khungs btsun par rtogs pa la lo rgyus
'di gal che ba yin gsungs nas rgyas bar bris/ yi ge de thams cad 'dul ba 'dzin pa'i phyag tu byung bas khong gi phyogs gcig tu bsgrigs pas/ jo bo'i lam yig tu grags/
rgya ra ston brjid la sngags kyi gdams pa gtso bor gnang / 'dis rgya ra'i dgon pa btab/ gzhan yang / ba spu ba shes rab tshul khrims kyis phyag sor ba yun ring du bsten/
jo bo nas brgyud pa'i chos skor/ khyad par spyan ras gzigs kyi gdams ngag thams cad ma lus par gnang / lung bstan nas thugs rje chen po bsgrubs pas lo lnga na zhal mthong
/ theg pa chen po sbyor lam gyi rtogs pa brnyes pa yin gsungs/ ba spu bas 'phags gces sgom shes rab rdo rje dang / mnga' ris pa shes rab rgyal mtshan gnyis la gsungs/ de
gnyis tshogs lam chen po ba yin gsungs/ gce sgom gyis thog mar brag lha klu phug tu lo brgyad sgrub pa mdzad nas/ 'phags pa'i zhal dngos su mthong ngo / /bla ma mnga' ris
pa la ru mtshams kyi brag phug tu bsgrubs pas zhal mthong bar 'gyur gsungs nas lung bstan te/ bsgrubs pas lo bzhi na zhal mthong / dus rgyun du mi ma yin gyis 'tsho ba
drangs gsungs/ de gnyis ka la grub thob skyer sgang pas zhus pas/ lo phyed dang bzhi bsgrubs bas zhal mthong nas/

snyigs ma'i dus su zhal mthong gi brgyud pa mang du 'byung gsungs lung bstan mdzad de/ slob ma yang lnga bcus zhal mthong ngo / /des sangs rgyas gnyan ston la gsungs te/ skyer
sgang du dbyar thog dgun thog bcu gsum bzhugs/ gdams ngag gcig brgyud thams cad ma lus par gnang nas/ lo gsum bsgrubs pas/ phyag bzhi pa/ kharsa pa Ni/ bcu gcig zhal/
phyag stong spyan stong rnams zhal mthong / slob ma bcu gcig gis zhal mthong ba'i lung bstan mdzad pa bzhin byung gsungs/ de nas de lta yang brgyud pa ma chad par bzhugs
pa dang / gzhan yang nag tsho nas brgyud pa'i chos skor/ gsang ba 'dus ba'i bshad rgyud ye shes rdo rje kun las btus la brten pa'i man ngag la sogs pa 'ga' re gnang ngo
/ /drug pa de rnams kyis bstan bcos ji ltar mdzad pa ni/ rgyal bas gdul bya'i bsam pa dang rjes su mthun par mdo rgyud kyi gsung rab mtha' yas shig bka' bstsal pa dang /
de'i dgongs pa gsal bar mdzad pa'i shing rta chen po rnams kyi bstan bcos rtsod bral du ma zhig mdzad pa de thams cad bka' gdams rin po che'i khungs su byed pa'i gzhung yin
la/ de rnams kyi nang nas bslab spyod gnyis/ sa rgyan gnyis/ skyes tshoms gnyis dang drug la bka' gdams gzhung drug ces gsungs pa'i don yang / zab mo lta ba'i rgyud kyi
gzhung bsam gyis mi khyab kyang / don bslab spyod gnyis su 'du ba dang / rgya chen spyod pa'i rgyud kyi gzhung bsam gyis mi khyab

kyang / don sa rgyan gnyis su 'du ba dang / skyes rabs kyis bcom ldan 'das kyi sngon gyi mdzad pa las brtsams te/ byang chub sems dpa'i spyod pa/ pha rol tu phyin pa drug dbye
ba dang bcas pa'i don nyams su len tshul gsungs pa dang / ched du brjod pa'i tshoms dgra bcom pa chos skyabs kyis mdzad pa/ brjod bya sna tshogs pa tshoms su bsdus nas
gsungs pas/ chos spyi la gal che bar dgongs te gzhung drug tu mdzad do/ /bshes gnyen gong ma rnams 'dul spyod gnyis zhes/ 'dul bas lhag pa tshul khrims kyi bslab pa/ spyod
'jug gis byang chub sems dpa'i bslab pa gsum la slob pa ston pas de rnams zab lam rdo rje theg pa'i rten du yang nges par dgos pa la dgongs so/ /gzhan yang jo bo'i chos
chung brgya rtsar grags pa'am/ byang chub sems dpa'i spyod pa gtso bor ston pas spyod phyogs brgya rtsa zhes pa'i glegs bam la/ thog mar mchod brjod kyi tshul gyis bstod
pa'i skor la/ dkon mchog gsum rjes su dran pa'i mdo/ lha las phul byung bar bstod pa bde byed bdag pos mdzad pa/ bshags pa'i bstod pa tsandra go mis mdzad pa/ yon tan
mtha' yas par bstod pa dkon mchog 'bangs kyis mdzad pa/ de'i 'grel pa dang / don bsdus pa'i tshigs bcad phyogs kyi glang pos mdzad pa dang drug skyabs 'gro'i skor la/ skyabs
gsum bdun cu pa zla grags kyis mdzad pa/ skyabs 'gro drug bcu pa bi ma la mi tras mdzad pa/

skyabs 'gro bstan pa jo bo rjes mdzad pa dang gsum/ byang chub mchog tu sems bskyed pa'i cho ga la/ 'phags pa klu sgrub kyis mdzad pa/ slob dpon byang bzang gi mdzad pa/ dze
ta ri dgra las rnam par rgyal bas mdzad pa/ sems bskyed pa'i cho ga dang / bla ma'i bya ba'i rim pa gnyis jo bos mdzad pa/ sdom pa nyi shu pa tsandra go mis mdzad pa/ de'i
'grel pa zhi ba 'tshos mdzad pa dang bdun no/ /byang chub sems dpa'i spyod pa'i skor la/ byang chub lam gyi sgron ma/ de'i rang 'grel dang / spyod pa bsdus pa'i sgron
ma/ bsdus don sgron me/ dbu ma'i man ngag snying po bsdu ba/ snying po nges par bsdu ba/ byang chub sems dpa'i spyod pa nor bu'i phreng ba/ 'di bka' gdams glegs bam gyi
rtsa tshig yin no/ /byang chub sems dpa'i spyod pa mdo tsam gdams ngag tu brjod pa theg pa chen po'i lam gyi sgrub thabs yi ger bsdus pa/ theg pa chen po'i lam gyi sgrub
thabs shin tu bsdus pa/ rang gi bya ba'i rim pa bskul ba dang bcas pa yi ger bris pa/ mdo sde'i don kun las btus pa'i man ngag klu sgrub kyis mdzad pa'i mdo kun las btus
pa'i don bsdus pa/ mi dge bcu'i las kyi lam bstan pa/ las rnam par 'byed pa/ kha ton dang glegs bam klog pa sngon du bya ba'i cho ga pha rol tu phyin pa'i tsha tsha gdab
pa'i cho ga byang chub sems dpa' las dang po pa'i lam la 'jug pa/ de ltar bcu dgu jo bo chen pos mdzad/ 'phags pa rtog pa chen po yongs su rgyas pa'i mdo sde'i sdig bshags
dang /

sgrub pa mdo de nyid las phyung ba las dang po pa'i sa sbyang ba/ dgra las rgyal ba'i gsang bas mdzad pa/ de bzhin gshegs pa'i yi ge brgya pa'i sgo nas sdig pa bshags pa zhi
ba lhas mdzad pa dang nyi shu rtsa gnyis sgom rim dang bsam gtan gyi yi ge sna tshogs la/ rten cing 'brel par 'byung ba dang / de'i rnam par bshad pa 'phags pa klu sgrub
kyis mdzad pa/ sgom rim gsum dang / rnal 'byor bsgom pa la 'jug pa ka ma la shi las mdzad pa/ don dam byang chub kyi sems sgom pa rin po che'i sgron me dang / kun rdzob
byang chub kyi sems sgom pa padma spung pa gnyis slob dpon rta dbyangs kyis mdzad pa/ ting nge 'dzin gyi tshogs kyi le'u slob dpon byang chub bzang pos mdzad pa/ rnal 'byor
gyi mtshan nyid kyi bden pa/ yang ting nge 'dzin gyi le'u nag po zhabs kyis mdzad pa/ bsam gtan gyi chos drug rnam par bzhag pa a wa dhu ti pas mdzad pa/ de'i 'grel pa
dha na shrI las mdzad pa/ rnal 'byor pa'i rtogs pa'i gegs sel ba sangs rgyas gsang bas mdzad pa/ rnal 'byor kyi mtshan nyid kyi bden pa slob dpon byang chub bzang pos mdzad
pa/ dbu ma'i man ngag rin chen za ma tog kha phye ba dang / bden pa gnyis la 'jug pa dang / dran pa cig pa'i man ngag gnyis mar me mdzad ye shes kyis mdzad pa/ rnal
'byor sgom pa'i lam ye shes snying pos mdzad pa/ rnal 'byor la 'jug pa phyogs kyi glang pos mdzad pa/ mi sdug pa bsgom pa'i rim pa dge ba'i go chas mdzad pa/ lus yongs su
spyad pa'i sgom rim nag po zhabs kyis mdzad pa/ sems mgu bar bya ba'i tshigs su bcad pa theg chen nyi shu pa klu grub kyis mdzad

pa/ pha rol tu phyin pa'i theg pa'i rim pa'i man ngag dpal ye shes grags pas mdzad pa/ sangs rgyas rjes su dran pa bla na med pa'i mdo sde'i rjes su 'gro ba mahA ma tis mdzad
pa/ shes rab kyi pha rol du phyin pa'i man ngag rin chen 'byung gnas zhi bas mdzad pa/ rnal 'byor la 'jug pa'i man ngag chos kyi dbang pos mdzad pa/ rnal 'byor spyod pa'i
sgom pa'i don bsdus te bstan pa ye shes zla bas mdzad pa dang nyi shu rtsa bdun/ gsang sngags kyi lam rim la/ yi ge drug pa'i glu/ spyod pa'i glu/ de'i 'grel pa/ 'khor
ba las yid nges par 'byung ba'i glu/ chos kyi glu/ ting nge 'dzin gyi glu/ rdo rje gdan gyi glu/ de'i 'grel pa chos kyi dbyings su lta ba'i glu/ ting nge 'dzin gyi tshogs
kyi le'u/ 'jig rten las 'das pa'i yan lag bdun pa'i cho ga rab tu gnas pa'i cho ga dang / bcu gcig jo bo rjes mdzad pa/ bde ba bcu gsum pa'i glu a ti shas mdzad pa/ man
ngag bdud rtsi'i 'khor lo phyag na rdo rjes bsdus pa/ byang chub sems kyi rnam par bshad pa 'phags pa klu sgrub kyis mdzad pa/ maNTal gyi cho ga dgra las rnam rgyal gyis
mdzad pa/ maNTal gyi cho ga sangs rgyas gsang bas mdzad pa/ maNTal gyi cho ga rdo rje gdan pas mdzad pa/ maNTal gyi cho ga ka ma la shi las mdzad pa/ maNTal gyi cho ga
rnyog med rdo rjes mdzad pa dang bcu dgu gtam du bya ba sna tshogs la/ rmi lam yid bzhin gyi nor bu'i gtam klu sgrub kyis mdzad pa/ yon tan bdun rab tu brjod pa'i gtam dbyig
gnyen gyis mdzad pa/ sbyin pa'i gtam slob dpon gu na pra bha bas mdzad pa/ tshul khrims kyi gtam/ tshod zin pa'i

gtam/ tshogs kyi gtam dang gsum dbyig gnyen gyis mdzad pa/ mi khom pa brgyad kyi gta rta dbyangs kyis mdzad pa/ legs bshad za ma tog lta bu'i gtam slob dpon dpa' bos mdzad
pa/ phyin ci log bzhi spang ba'i gtam dang / rtsod pa'i dus kyi gtam ma ti tsi tras mdzad pa/ dben pa'i gtam sa mtsho sbyin gyis mdzad pa dang bcu gcig go /springs yig gi
skor la/ bshes pa'i springs yig klu sgrub kyis mdzad pa/ slob ma la springs pa/ tsantra go mis mdzad pa/ rgyal po ka ni ka la springs pa ma ti tsi tas mdzad pa/ rab gsal
gzhon nu la springs pa 'phags pa spyan ras gzigs kyis mdzad pa/ sems rin po che rnam par sbyang ba'i springs yig dze ta ris mdzad pa/ dri ma med pa rin po che'i springs
yig rgyal po ne ya pa la gdams pa dang / pu hrang jo bo la springs yig sum cu pa jo bos mdzad pa dang bdun/ dran pa nyer bzhag gi tshig le'ur byas pa dang / dge ba bcu'i
las kyi lam bstan pa chos ldan rab 'byor dbyangs kyis mdzad pa/ yang mi dge ba bcu'i las kyi lam bstan pa dang / mya ngan bsal ba rta dbyangs kyis mdzad pa/ 'dod pa'i yon
tan lnga'i nyes dmigs bshad pa dbyig gnyen gyis mdzad pa dang lnga ste bcu gnyis su bzhed do/ /rtogs brjod la/ gzhon nu ma bdun gyi rtogs pa brjod pa gsang ba byin gyis
mdzad pa gcig lugs kyi bstan bcos la/ shes rab brgya pa 'phags pa klu sgrub kyis mdzad pa/ dri med dris lan rin po che phreng ba don yod char gyis mdzad pa dang gnyis/ bsngo
ba dang smon lam la/ yan lag bdun pa'i cho ga tshigs su bcad pa nyi shu pa klu sgrub kyis

mdzad pa/ smon lam bdun cu pa gzhan la phan pa'i dbyangs dgon pa bas mdzad pa dang gnyis so/ /mdor na glegs bam gcig la brgya dang bcu gnyis bzhugs so/ /gzhan yang jo bo chen
pos mdzad pa la/ byang chub ltung bshags kyi 'grel pa dam tshig gis bsdus pa zhes pa'i rtsa ltung gi bshad pa/ gsang 'dus ye shes zhabs lugs lha bcu dgu'i sgrub thabs/
bstod pa/ 'jam dpal rdo rje dpa' bo gcig pa'i sgrub thabs/ gsang 'dus 'jig rten dbang phyug lha bcu dgu'i sgrub thabs dang / 'jig rten dbang phyug dpa' bo gcig pa'i sgrub
thabs/ 'jig rten dbang phyug gi gtor chog rgyas pa/ rgyal ba rigs lnga'i bkra shis kyi tshigs su bcad pa/ grub chen lU hi pas mdzad pa'i dpal mngon par rtogs pa'i 'grel
ba chen mo/ 'khor lo sdom pa lha bcu gsum dang / lha lnga dang / dpa' bo gcig pa'i sgrub thabs/ shar phyogs bhaM ga la'i tshal du bde mchog dkyil 'khor zhal gzigs dus su
bstod pa/ rdo rje phag mo'i sgrub thabs che ba rin chen rgyan zhes pa dang / chung ba gcig rdo rje rnal 'byor ma zhal gzigs pa'i dus su bstod pa/ yang mkha' spyod ma dkar
mo'i sgrub thabs che chung gnyis/ 'byung po thams cad pa'i gtor ma'i cho ga rab tu gnas pa'i cho ga 'phags pa klu sgrub/ na ro pa/ sgeg pa'i rdo rje dang gsum snyan nas
snyan du brgyud pa'i man ngag phyogs gcig tu mdzad pa/ sgrol ma yid bzhin 'khor lo'i sgrub thabs/ 'phags pa bcu gcig zhal gyi bstod pa/ spyan ras gzigs gtso 'khor gsum gyi
sgrub thabs/ yi ge drug pa'i man ngag spyan ras gzigs kyi ri mo'i

brda pa/ sgrol ma sngon mo'i bstod pa zhal gzigs dus su mdzad pa/ dzambha la dkar po'i bstod pa/ sman bla gtso 'khor gsum gyi sgrub thabs/ tshogs bdag dkar po'i sgrub thabs
che chung gnyis/ mi g.yo ba sngon po'i sgrub thabs/ mgon po gri gug gi sgrub thabs/ rdo rje lcags sgrog gi sgrub thabs/ rta mgrin sho na bzhi bskor lha lnga'i sgrub thabs
dang / dkyil chog jo bo bod du 'byon khar slob ma rnams la phyi chos su gdams pa/ rnam dag gtsug gi nor bu/ gzhan yang lha btsun pa byang chub 'od/ lo chen rin chen bzang
po/ 'ol rgol pa ye shes 'bar/ zhang sna chung ston pa rnams la gdams pa dang / jo bos mdzad pa'i mdo bsdus chen mo/ dang po rgya dper lus pa/ zhang shar pa ba'i phyag
tu byung bas/ pa tshab lo tsA ba/ gnas gzhi ya gad du spyan drangs nas bsgyur bar bshad de/ 'di rnams ni jo bos mdzad pa rtsod bral yin la/ gzhan yang bstan 'gyur gyi tho
rnams su jo bo'i mdzad byang 'byar ba gtsug tor dri med dang / gdugs dkar sogs rgya gzhung mang du 'dug kyang 'dir ma bkod do/ /snye thang du mdzad par grags pa rigs kyi
smon lam/ lta sgom spyod gsum gyi glu/ bsam gtan la bskul ba'i glu/ bde ba drug gi glu/ lta spyod zung du 'brel ba'i glu/ dus mchod bzhi'i ngos 'dzin dang phan yon/ bde
mchog rgyud la bsten pa'i rlung gi man ngag gzhan yang stong thun brgyad bcu rtsa gnyis sogs mdzad byang 'byar ba mang du snang zhing / phal cher mdzad par mngon te/ 'dir
dpyad pa zhib tu ma byas so/ /rtsa ltung gi 'grel pa sogs kha cig la yang / jo bos mdzad pa yin min/ bod snga ma

dag dpyad pa mdzad mod/ 'dir zhib tu ma bris so/ /bka' gdams glegs bam du gtogs pa la/ spyir dpe tshan lnga bcu nga bzhi las/ sbyor ba'i chos la dpe tshan bzhi ste/ 'brom chos
kyi rgyal po nyid kyis logs su nan gyis gtad pa'i bka' rgya dang / rang rgyud bskul ma 'debs pa dad pa'i ljon shing gnyis/ sbyor dngos gnyis kar gal che la/ lo rgyus
ngo mtshar rmad du byung ba'i dpal 'byor zhes pa glegs bam gyi chos 'byung dang / snying gi thig le'i gsal byed zung 'jug nyi ma'i thig le gnyis te dpe tshan bzhi po 'di
glegs bam dngos gzhi la mi the'o/ /byang chub sems dpa'i spyod pa nor bu'i phreng ba ni/ dngos gzhi pha chos/ bu chos gnyis ka'i rtsa tshig yin la/ pha chos ni/ bla ma rnams
la phyag 'tshal lo/ /zhes pa nas mang po'i nang du ngag la brtag gcig pur 'dug na sems la brtag ces pa'i bar le'u nyi shu rtsa gsum du bsdus nas gsungs pa'i steng du/
bka' rgya ma/ ma 'ongs lung bstan/ 'chi med rdo rje'i glu'i le'u dang gsum bsnan pas nyi shu rtsa drug dang / bu chos la/ the tshom thams cad spang bya zhing / /zhes pa
las 'phros te/ bram ze'i khye'u gsal pa'i skyes rabs dang / de nas rim pa bzhin rtsa tshig las brtsams te/ rngog gi zhus pa'i skyes rabs nyi shu la/ rngog chos nyi shu dang
/ khu ston phebs nas zhus pa gnyis la/ khu chos gnyis te nyi shu rtsa gnyis bu chos yin la/ kha skong gi le'u ste bzhi bcu zhe dgu ni glegs bam dngos gzhi'o/ /rgyal ba
yab sras kyi bkod pa phun sum tshogs pa'i gter zhes pa phyis snar thang pas byas par snang bas/ don bsdu

lta bur snang la 'di dngos gzhi la mi the'o/ /gzhan yang lam rim dang / gsung bgros thor bu ba dang / 'phrin yig dang / man ngag sna tshogs pa'i skor ro/ /dang po lam rim la/
po to ba nas brgyud pa/ spyan snga nas brgyud pa/ gsang phu ba nas brgyud pa'o/ /dang po ni/ dol pa dmar zhur gyi be'u bum gyi rtsa tshig dang / de'i 'grel pa lha don
stengs pas mdzad pa la/ na bza' las mtshan du gsol ba/ be'u bum sngon po dang / be'u bum dmar po zhes pa lo rgyus/ rtsa ba/ 'grel ba/ sa bcad dang bzhi 'dug pa/ yer pa'i
zhang btsun gyis mdzad pa zer yang / zhang yer pa ba dang gnyis gang gis mdzad brtag par bya'o/ /be'u bum khra bo zhes pa bka' gdams kyi gsung bgros sna tshogs pa phyogs
gcig tu bsgrigs pa zhig snang ba las/ gcer sgom gyi bka' gdams thor bu ba btus par mngon no/ /dge bshes grab pas mdzad pa'i dpe chos dang / brag dkar bas de nyid rgyas su
btang ba gnyis la brten nas gcer sgom gyi dpe chos rin chen spungs pa rtsa 'grel mdzad par grags che la/ 'di'i zhabs su spros bsdus byas zhes pa/ grab pas mdzad pa las cung
zad spros/ brag dkar bas mdzad pa'i rgyas pa la bsdus zhes pa'i don no/ /gzhan yang sha ra bas mdzad pa'i lam rim che chung gnyis/ bya 'chad kyi gsung bgros thor bu ba
rnams dang / de las brgyud pa blo sbyong gi yig cha che chung dang / se spyil ba'i lam sgron sa bcad/ Tikka/ sbas pa ston gzhon gyi lam rim dang / lam sgron Tikka sogs
thor bu ba 'ga' dang / rnal 'byor

byang seng gi bstan rim legs pa zhig kyang snang ngo / /snar thang pas kyang yig cha 'ga' re mdzad la/ kha rag skor gsum du dpal ldan dgon pa ba'i gsung bgros bsgrigs pa'i
lam rim dang / gzhan yang gzhung pa brgyud pa'i gsung bgros mdzad byang med pa mang du snang ngo / /gnyis pa bshes gnyen spyan snga nas brgyud pa la/ dge bshes ston pa'i
gsung / spyan snga/ bya yul ba/ gtsang pa rin po che rnams snyan nas snyan du brgyud pa/ rin po che glang lung pas bsgrigs pa'i lam rim dang / yang rnal 'byor pa nas stod
lung pa chen po/ dge bshes lha bzo/ nya ga mo pa/ glang lung pa nas bla ma na rim gyis bstan rim chen mo la zin bris/ mdzad byang yod med mang du snang ba'i 'be sangs rgyas
sgom pas mdzad pa'i zin bris dang / rin po che gser khang pa'i zin bris dang / rin po che tshul khrims dar gyi zhal snga nas mdzad pa'i bstan rim chen po nyid mchog yin
no/ /de lta bu'i bstan rim de ni tshogs su 'chad na bstan pa'i rim pa/ nyams len du dril ba lam gyi rim pa/ gzhung du bkod pa byang chub lam gyi sgron ma ste/ don gcig
la ming gsum btags pa dang 'dra gsungs pa dang / thar pa don gnyer gyi gang zag sangs rgyas kyi sar 'gro ba la bstan pa'i chos thams cad lam gyi rim par dril nas nyams su
len pas lam bstan pa'i rim pa zhes gsungs pa ltar na/ khyad par cher med kyang / cung zad 'byed na/ chos khungs btsun par rtogs pa'i phyir/ thog mar lo rgyus dang / de
nas brgyud pa rjod byed sde snod

gsum dang / brjod bya bslab pa gsum/ gang zag gcig gi lam du lung rnam dag dang sbyar te 'gal med du ston pa bstan pa'i rim pa dang / de'i don theg pa chen po'i lam gyi rim
par dril nas ston pa lam rim zhes gsungs pa yin no/ /yang stod lung pa nas brgyud pa'i bden gnyis/ bden bzhi'i chos skor dang / chos thun rer nyams len don tshan bzhi bzhir
bsdus pa/ bzhi tshan chos thun bcu dgu ja chos chos thun lnga bcu dang / jo bos mang yul lcog ka ri la/ ljongs rgyu ba'i dus gsungs pa/ ri chos su grags pa dang / lam
sgron la gong du smos pa'i Tikka dang / 'chim nam mkha' grags/ chu mig pa gnyis kyi Tikka/ gzhan yang gsung bgros bkod pa'i Tikka mdzad byang med pa mang du snang ba ni/
bka' gdams kyi bshes gnyen gong ma rnams bla ma'i gsung la zin bris tsam las/ mdzad byang mi sbyor ba dang / slob ma rnams kyis kyang bka' 'bum bsgrigs pa sogs cher ma mdzad
cing / gsung bgros thor bu 'dug pa yang yun ring bas kha thor ba sogs ma spros so/ /gsum pa gsang phu ba nas brgyud pa la/ rngog legs shes mdzad pa'i lam rim shlau ka
drug dang / de'i gsal byed blo ldan shes rab kyis mdzad pa shog bu nyi shu tsam dang / de nyid rgyas par 'chad pa gro lung pas mdzad pa'i bstan rim chen mo nyid yin no/
/gnyis pa gsung bgros thor bu ba'i skor la/ blo sbyong mtshon cha 'khor lo/ rma bya dug 'joms/ dgyes sgom rdo rje'i glu/ blo sbyong sems pa'i rim pa/ gser gling pas jo bo
la gnang

ba'i rtog pa 'bur 'joms rtsa 'grel/ blo sbyong thabs bzhi pa/ de'i sgo nas sdig pa bshags pa dang / 'khon sbyang ba'i cho ga ku su lu'i tshogs bsag blo sbyong kun tu bzang
po/ blo sbyong stan thog gcig ma/ blo sbyong thun brgyad ma/ glang thang pa'i tshig rkang brgyad ma/ de'i 'grel pa byed ston gyis mdzad pa/ blo sbyong rten 'brel snying po
dang / bka' gdams thor bu ba sogs dang / gzhan yang rgyal po sa'i sa ghas bod kyi rnam gzhag lo chen dang / nag tsho la zhus kyang gsal bar ma byung pa/ tho mthing gser
gyi lha khang du jo bo dang ston pa zhal 'dzom par zhus pas/ ston pas mngon par shes pas gzigs te/ bod kyi sa bcad dang gnas lugs rnams zhib par gsungs pa sogs mang du snang
ngo / /gsum pa 'phrin yig gi skor dang / jo bos mdzad pa gong du bshad la/ lo tsA ba rin chen bzang pos sku mtshams nas grogs po rnams la springs pa/ dge bshes ston
pas jo bo spyan 'dren pa'i dus mnga' ris nas bod ston rnams la springs pa tshigs su bcad pa bcu dgu pa/ zhang 'phrang kha ber chung la springs pa snga phyi gnyis/ sgom chen
byang chub la springs pa/ bshes gnyen blo gros 'byung gnas la springs pa/ a li sman rgan sogs la gdams pa'o/ /po to bas rang gi slob ma rnams la spyir springs pa/ rang
gi grogs po dol pa'i bla ma la springs pa/ g.ya' ngos dgon par springs pa/ yung nga'i chang 'thung rnams la springs pa/ bya yul gyi mchod gnas lo chung la springs pa/ zhogs
ya gad du springs pa'i yi ge rnams so/ /spyan

sngas sne'u zur pa la dang po springs pa/ rjes su springs pa gdams ngag tshig drug ma dang / dge bshes dbang seng la springs pa/ bya yul ba nyer gnas mdzad dus gdams pa zer
ba sogs dang / stabs ka bas mnga' ris rgyal po la springs pa/ sha ra bas rngog blo ldan la springs pa/ mchod gnas dbang nge la springs pa/ sha'o sgang pa la springs pa/
sgom chen sengge sku la springs pa sogs/ sha ra ba'i 'phrin yig sum cu rtsa bzhi/ gzhan yang dpal ldan dgon pa ba'i bca' yig po to ba'i bca' yig zhang ston shar ba pas snga
phyir byas pa gnyis te dge 'dun spyi'i bca' yig bzhi'o/ /de rnams ni thos tshod tsam min par mthong ba rnams bkod do/ /bzhi pa man ngag gi skor la bka' gdams lha bzhir
grags pa/ dam tshig gsum bkod kyi rgyud la rten pa/ thub pa gtso 'khor gsum bsgoms te/ de bzhin gshegs pa'i yig brgya bzlas nas/ sdig pa sbyangs pa dang / byang chub sems
dpa'i ltung ba bshags pa/ gtsug lag khang bzhengs tshul sogs snang ngo / /spyan ras gzigs kyi skor la/ jo bos mdzad pa gong du smos la/ de'i gsal byed kyi sgrub thabs/
rdzogs rim/ las tshogs ma/ rnal 'byor lnga dang / dug gsum shad kyis sbyong ba'i man ngag zhi drag gi sbyin sreg sogs nyi shu tsam dang / sgrol ma'i skor la/ jo bo rgya gar
nas bod du 'byon khar/ rdo rje gdan la skor ba mdzad pa'i dus/ sgrol ma nyid kyis gsungs pa'i bstod pa shlauka nyer gcig dang sbyar ba'i sgrub thabs/ las tshogs rnams
dang / sgrol ma dkar

mo la/ jo bo'i gzhung dang rjes su 'brel ba/ ngag dbang grags pa dang / gser gling pa nas brgyud pa'i tshe khrid las tshogs mang ba dang bcas pa/ mi g.yo ba sngon po la jo
bo'i gzhung dang / dpal ldan dgon pa ba/ gur gyi nya ga mor sgom mdzad kyin bzhugs pa la bar chad kyi mtshan ma byung ba/ jo bo la zhus pas/ nga la rnal 'byor srung ba'i
man ngag yod gsungs nas/ mi g.yo ba'i dmigs pa skor gsum dang / sgrub yig che chung rgyud man ngag dang bcas pa rdzogs par gnang / kha cig sgrub yig che ba bya rgyud kyi
nang gi mi g.yo ba'i rgyud la le'u dang las tshogs mang du yod pa 'di yin zhes zer/ sgrub yig bar pa sogs man ngag rnams/ dgon pa ba nas sne'u zur pa la brgyud pa dang /
bya yul ba nas brgyud pa gnyis sgyer sgom la bzhugs pa sangs rgyas dbon la gnang / de'i gsung la rtogs ldan bzang mo bas zin bris su btab pa da lta yod pa 'di'o/ /mi g.yo
ba bla med kyi rgyud/ phyis shud sgye lo tsA ba grags pa rgyal mtshan gyis bsgyur cing / dbang rgyud dang bcas pa byung ngo / /gzhan yang tshogs bdag dkar po la/ gser gling
pa/ na ro pa/ kha che rin chen rdo rje rnams kyi rgya gzhung re/ jo bos mdzad pa gnyis dang lnga/ tshogs bdag gi skyes rabs/ gzungs ring / phyi sgrub/ nang sgrub/ gsang
sgrub kyi skor/ gser gling pas jo bo la gnang ba dang / gzhan yang las tshogs le'u bco lnga pa dang / le'u sum cu so gcig pa rnams jo bos rnal 'byor pa/ des spyan snga
pa/ des bya yul pa la brgyud pa'o/ /tshogs bdag dkar po 'di 'jig rten pa'i tshul bstan kyang / kha cig spyan ras gzigs kyi sprul par bzhed/

bka' brgyud 'di'i lugs kyis bdud rtsi 'khyil pa'i sprul par bzhed de mi 'gal lo/ /yang dzambha la dkar po 'brug bzhon lha mo bzhis bskor ba ni jo bo ri bo po ta la'i 'gram
na byon pa'i dus/ spyan ras gzigs kyis zhal dngos su bstan nas gnang ste/ phyi nang gsang gsum gyi las tshogs dang / chu sbyin bya thabs sogs dang / sme brtsegs ljang khu'i
sgrub thabs las tshogs dang bcas pa dang / gtsug tor dri med/ gtsug tor gdugs dkar gyi rjes gnang la sogs pa jo bo nas brgyud pa da lta ma chad pa mang du bzhugs so/ /jo
bo nas brgyud pa'i dbang brgyud yod pa la/ bde mchog lU hi pa/ bde mchog bcu gsum ma/ gsang 'dus 'phags lugs/ ye shes zhabs lugs/ jo bo nyid kyi gsang 'dus 'jig rten dbang
phyug mahA ma ya/ yo ga gtsug dgu kun rig jo lugs/ snur pa rnams de las brgyud cing phyag len mdzad pas snur lugs su grags pa dang / rdo rje phag mo rin chen rgyan dang
/ spyan ras gzigs lha mang du grags pa/ klu sgrub dang / jo bo nyid kyis mdzad pa'i gzhung dang rjes su 'brel ba'i dbang bka' la sogs pa da lta bzhugs pa mang du yod
par sems so/ /chos skyong skor la/ bka' gdams pa spyi la grags pa/ mgon po gri gug la gtso rkyang lha gsum/ lha bzhi/ lha lnga/ lha mang sogs lugs mang du 'dug pa rnams la
mgon po'i rgyud 'ga' re dang / rgya gzhung che chung bco lnga tsam snang ba'i gtso rkyang la jo bo chen po dang / a wa dhU ti pa gnyis kyi gzhung re dang / de la paNDi
ta 'jam dpal dbyangs kyi 'grel pa dang / gtso 'khor gsum du byed pa paNDi ta grags pa rdo rje'i rgya gzhung dang / de'i gsal byed bya yul bas

mdzad pa la brten pa byin rlabs kyi brgyud pa yang mnga' bas/ bla ma gong ma rnams 'di mdzad pa mang la/ lha bzhi byed na/ mgon po'i mdun du gnod sbyin lag na rdo rje/ rdo
rje gsor thabs su 'dzin pa/ gnod sbyin grangs med pa'i tshogs kyis bskor ba/ na ro pa'i gzhung dang / bskul nas 'byung ba bzhin bskyed pa dang / yang lag na rdo rje'i dod
du mgon po trag shad yod pa/ bod kyis byas pa'i lha bzhi zhig kyang 'dug go /legs sred dmar po 'di lho nub pa yin par bzhed cing / mdun du bskyed nas/ las la skul ba'i sgrub
yig kyang yod do/ /yang jo bo'i rgya gzhung du/ gtso bo la mkha' 'gro ma bzhis bskor ba'i lha lnga zhig gsungs pa dang / yang gri gug rigs lnga dang / gtso bo la gshin
rje pho brgyad mo brgyad kyis bskor ba/ lha bcu bdun zangs gri can du grags pa gnyis la/ bram ze mchog sred kyi gzhung che chung / dbang rgyud dang bcas pa yod pa dang
/ yang gtso bo la ye shes zhabs lugs kyi phyogs skyong bco lngas bskor ba dang / mgon po rta mang du grags pa mgon pos bskul nas 'byung ba sogs yod pas/ de dag gi mngon
rtogs dang / rgya gzhung gang nas gang bshad sogs don du gnyer na gzhan du blta'o/ /yang mgon po lho nub pa/ zhal dmar ba/ mi thung gsod byed/ mthar skyes ma zhes mtshan
gyi rnam grangs bzhi dang ldan pa 'di la/ jo bo'i rgya gzhung dang / de'i gsung bshes gnyen ston pas bkod pa'i gab pa sngon byung du grags pa/ phyi sgrub/ nang sgrub/ gsang
sgrub sogs la phyis kyis byas pa'i yig cha mang du 'dug la/ 'di dbang gi gri gug yin par rin po che chos kyi rjes bzhed do/ /gri gug

gi 'khor du yod pa'i mgon po ce spyang gdong can la glang ri thang pa nas/ rgya lcags ri gang kha ba la brgyud pa'i rjes gnang / las tshogs sogs 'dug la/ mgon po beng la/ jo
bo nas brgyud pa gtso 'khor lnga'i rjes gnang dgos sgrub sogs dang / mgon po trag shad la mi 'dra ba mang yang / bka' gdams pa nas brgyud pa/ rkang thang dang / seng zhon
du nges pas/ 'di la sgrub thabs/ zhi drag gi las tshogs mang ngo / /nam mkha'i gos can la/ bka' gdams glegs bam nas mched bcu gnyis su gsungs pa ni/ gser mtsho ma dang
'o mtsho ma/ /bstan skyong ma dang yid 'dzin ma/ /stobs mo che dang drag shul can/ /khrag mdog ma dang dud kha ma/ /thogs med ma dang stobs mo che/ /dbang bsdud ma dang
las 'joms ma/ /bcu gnyis stobs chen bstan srung kun/ /kho bo'i bstan pa mi skyong na/ /ci ste kho bo'i slad bzhin 'brangs/ /zhes gsungs shing / lam yig las/ mched bzhir gsungs
pa ni/ rdo rje shugs chen ma/ 'od ldan ma/ dung skyong ma/ nam mkha'i gos can rnams so/ /mgon po lho nub pa dang / nam mkha'i gos can ni rgya gar nas jo bo'i phyag
phyir lugs sku dang / rgya dpe'i dgos kyi bka' srung la byon zhes 'byung la/ nam mkha'i gos can zhes pa sku gcer bu'i don yin yang / rgyan can sogs ni zhal gzigs yin no/
/bya yul gyi lha mo dmar mo ni/ re ma ti mched bzhi'i dbang gi re ma ti yin te/ 'di la tsaNTi dmar mo zhes pa gtum mo dmar mo zhes pa'o/ /gzhan yang sngon gyi skyes chen
rnams kyi gsan yig

che chung dang / bla ma rnams kyi gsung las mang du thob kyang 'dir rgyas par ma spros shing / deng sang dus kyi dbang gis lugs 'di dag don du gnyer ba dka' bar snang yang
/ 'di dag la brten nas kyang rags pa tsam rtogs shing / zhib tu 'tshol ba'i sgor 'gyur ba srid dam snyam nas bkod la/ blo gros dang ldan zhing / bka' gdams brgyud pa 'di
la dad pa dang ldan pa rnams kyis ji ltar rigs pa bsnan cing spel bar bya'o/ /'dir smras pa/ thog mtha' bar gsum dge ba rgyal ba'i bka'/ /de don bslab pa gsum gyis rgyud
gtams pa'i/ /bshes gnyen dam pa rim par byon rnams kyi/ /rnam thar dran pas slar yang phyag bgyi 'o/ /de lta'i skyes chen rnams kyis gangs ljongs 'dir/ /zab rgyas chos kyi
sgron me cher sbar nas/ /bod yul rmongs pa'i mun pa bsal tshul gyi/ /gtam 'di dpyod ldan yid rab 'phrog byed yin/ /sngon tshe chos rgyal byang chub sems dpa' yis/ /bstan
'gro'i ched du rang gi srog kyang btang / /'di 'dra thos kyang ji snyam mi sems pa'i/ /snyigs ma'i skye bo 'di kun ches rab blun/ /kho bo sngon bsags las kyi 'phro bzang
bas/ /phan bde'i 'byung gnas bstan pa rin chen rgyun/ /phyogs gcig ma yin kun kyang rgyas 'dod pa/ /'di la dkon mchog thugs rjes cis mi gzigs/ /chos sgor zhugs nas mkhas
btsun bzang gsum gyi/ /yon tan thob kyang tshe 'di'i che thabs la/ /gcig tu gzhol bas mi tshe stong zad mkhan/ /deng sang chos pa phal gyi rnam thar lags/ /dkon mchog dad

dang dal 'byor rnyed dka' dang / /mi rtag rgyu 'bras chos la yid ches nas/ /theg chen lta spyod zung 'brel nyams len gyis/ /mi tshe skyel rnams bka' gdams bshes gnyen yin/
/mdor na tshul gnas thos bsam sgom pa sogs/ /sgo gsum dge ba che phra ci bgyid kyang / /phyi ma'i don du dmigs nas bsgrub pa la/ /bka' gdams gsung rab 'di rnams ches ngo
mtshar/ /don gyi snying po dril na 'di lta ste/ /phyi ma mi bsam 'dir snang a 'thas kyi/ /mkhas btsun bzang por rlom pa mang na yang / /rang gzhan gnyis phung chos pa'i gzugs
brnyan yin/ /des na sngon byon bka' gdams bshes gnyen gyi/ /rnam thar bzhin du sgo gsum dge ba'i las/ /ci byed 'jig rten phyi ma'i don chen du/ /dmigs nas sgrub 'di
chos kyi srog rtsa lags/ /de ltar rgyal ba gnyis pa a ti sha'i/ /chos brgyud byung tshul ngo mtshar rgya mtsho 'di/ /phyogs 'dir rang nyid mos pa gtsor byas shing / /gzhan
yang bstan dang 'gro la phan phyir sbyar/ /'di brtsams dge bas bdag cag dpon slob rnams/ /jo bo yab sras slob mar bcas pa bzhin/ /nam yang 'bral med bsam don mthar phyin
nas/ /phyi ma lhan cig bde ba can bgrod shog ces dge ba'i bshes gnyen bka' gdams pa rnams kyi dam pa'i chos byung tshul legs par bshad pa ngo mtshar rgya mtsho zhes bya
'di yang / 'jam mgon grub pa'i 'khor lo bsgyur ba bsod nams dbang po'i zhal snga nas dang / yab rje sbas pa'i sangs rgyas sngags 'chang grags pa'i mtshan can dus gsum sgrib
med du gzigs pa'i

rgyal ba mus pa chen po rdo rje 'chang sangs rgyas rgyal mtshan/ sprul pa'i sku lo nas spyan snga rin po che kun dga' don grub/ mkhan chen thams cad mkhyen pa ngag dbang chos
kyi grags pa la sogs te yongs 'dzin dge ba'i bshes gnyen bslu med kyi bla ma du ma'i zhabs sen rin po che dbang gi rgyal po spyi bo'i cod pan du 'dzin pa'i skal ba bzang
po can dpal sa skya pa shAkya'i dge bsnyen paNDi ta mkhas pa/ sngags 'chang ngag dbang kun dga' bsod nams grags pa rgyal mtshan dpal bzang pos bsam pa dag cing sbyor ba
gus pa'i sgo nas chos kyi rje bsod nams lha'i dbang pos mdzad pa'i bka' gdams chos 'byung nyin mor byed pa'i 'od stong zhes bya ba'i gsung rab la gzhi byas/ tshig sbyor
cung zad ma nges pa rnams btang snyoms su byas te/ 'phags pa'i yul na bha wa ra/ zhes pa/ gangs can gyi yul du dngos po zhes grags shing / rgya nag lugs la shing pho khyi'i
lo nag pa zla ba'i dkar phyogs dga' ba gsum pa'i tshes la bod kyi rdo rje gdan dpal ldan sa skya'i chos grwa chen po bzhi thog bla brang gi yang rtse dpe khang gsar pa
chos mdzod chen mor sbyar ba'i yi ge pa ni lugs 'di'i 'du byed la mkhas pa'i phul du phyin pa bsam 'grub kyis legs par bgyis so/ /'di bgyis dge bas bdag cag dpon slob kyi
'di phyi'i don thams cad yid bzhin du grub ste spyi dang bye brag gi bstan pa nam langs pa la nyi ma shar ba lta bu bya nus pa'i mthu dang ldan par gyur cig de de bzhin
du gyur cig de las gzhan du nam yang ma gyur cig /

swa sti dza yantu bkra shis rgyal bar gyur cig sarba mangga laM/thams cad bkra shis//

